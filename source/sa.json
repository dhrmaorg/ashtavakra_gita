{
    "1.1": "जनक उवाच \nकथं ज्ञानमवाप्नोति,\nकथं मुक्तिर्भविष्यति।\nवैराग्य च कथं प्राप्तं एतद्\nब्रूहि मम प्रभो॥",
    "1.2": "अष्टावक्र उवाच \nमुक्तिं इच्छसि चेत्तात,\nविषयान विषवत्त्यज।\nक्षमार्जवदयातोष, सत्यं\nपीयूषवद् भज॥",
    "1.3": "न पृथ्वी न जलं नाग्निर्न\nवायुर्द्यौर्न वा भवान्।\nएषां साक्षिणमात्मानं\nचिद्रूपं विद्धि मुक्तये॥",
    "1.4": "यदि देहं पृथक् कृत्य\nचिति विश्राम्य तिष्ठसि।\nअधुनैव सुखी शान्तो\nबन्धमुक्तो भविष्यसि॥",
    "1.5": "न त्वं विप्रादिको वर्ण:\nनाश्रमी नाक्षगोचर:।\nअसङगोऽसि निराकारो\nविश्वसाक्षी सुखी भव॥",
    "1.6": "धर्माधर्मौ सुखं दुखं\nमानसानि न ते विभो।\nन कर्तासि न भोक्तासि\nमुक्त एवासि सर्वदा॥",
    "1.7": "एको द्रष्टासि सर्वस्य\nमुक्तप्रायोऽसि सर्वदा।\nअयमेव हि ते बन्धो\nद्रष्टारं पश्यसीतरम्॥",
    "1.8": "अहं कर्तेत्यहंमान\nमहाकृष्णाहिदंशितः।\nनाहं कर्तेति विश्वासामृतं\nपीत्वा सुखं भव॥",
    "1.9": "एको विशुद्धबोधोऽहं\nइति निश्चयवह्निना।\nप्रज्वाल्याज्ञानगहनं\nवीतशोकः सुखी भव॥",
    "1.10": "यत्र विश्वमिदं भाति\nकल्पितं रज्जुसर्पवत्।\nआनंदपरमानन्दः स\nबोधस्त्वं सुखं चर॥",
    "1.11": "मुक्ताभिमानी मुक्तो हि\nबद्धो बद्धाभिमान्यपि।\nकिवदन्तीह सत्येयं\nया मतिः सा गतिर्भवेत्॥",
    "1.12": "आत्मा साक्षी विभुः\nपूर्ण एको मुक्तश्चिदक्रियः।\nअसंगो निःस्पृहः शान्तो\nभ्रमात्संसारवानिव॥",
    "1.13": "कूटस्थं बोधमद्वैत-\nमात्मानं परिभावय।\nआभासोऽहं भ्रमं मुक्त्वा\nभावं बाह्यमथान्तरम्॥",
    "1.14": "देहाभिमानपाशेन चिरं\nबद्धोऽसि पुत्रक।\nबोधोऽहं ज्ञानखंगेन\nतन्निष्कृत्य सुखी भव॥",
    "1.15": "निःसंगो निष्क्रियोऽसि\nत्वं स्वप्रकाशो निरंजनः।\nअयमेव हि ते बन्धः\nसमाधिमनुतिष्ठति॥",
    "1.16": "त्वया व्याप्तमिदं विश्वं\nत्वयि प्रोतं यथार्थतः।\nशुद्धबुद्धस्वरुपस्त्वं मा\nगमः क्षुद्रचित्तताम्॥",
    "1.17": "निरपेक्षो निर्विकारो\nनिर्भरः शीतलाशयः।\nअगाधबुद्धिरक्षुब्धो भव\nचिन्मात्रवासन:॥",
    "1.18": "साकारमनृतं विद्धि\nनिराकारं तु निश्चलं।\nएतत्तत्त्वोपदेशेन\nन पुनर्भवसंभव:॥",
    "1.19": "यथैवादर्शमध्यस्थे\nरूपेऽन्तः परितस्तु सः।\nतथैवाऽस्मिन् शरीरेऽन्तः\nपरितः परमेश्वरः॥",
    "1.20": "एकं सर्वगतं व्योम\nबहिरन्तर्यथा घटे।\nनित्यं निरन्तरं ब्रह्म\nसर्वभूतगणे तथा॥",
    "2.1": "जनक उवाच \nअहो निरंजनः शान्तो\nबोधोऽहं प्रकृतेः परः।\nएतावंतमहं कालं\nमोहेनैव विडम्बितः॥",
    "2.2": "यथा प्रकाशयाम्येको\nदेहमेनो तथा जगत्।\nअतो मम जगत्सर्वम-\nथवा न च किंचन॥",
    "2.3": "सशरीरमहो विश्वं\nपरित्यज्य मयाऽधुना।\nकुतश्चित् कौशलादेव\nपरमात्मा विलोक्यते॥",
    "2.4": "यथा न तोयतो भिन्नास्-\nतरंगाः फेन बुदबुदाः।\nआत्मनो न तथा भिन्नं विश्वमात्मविनिर्गतम् ॥",
    "2.5": "तंतुमात्रो भवेदेव\nपटो यद्वद्विचारितः।\nआत्मतन्मात्रमेवेदं\nतद्वद्विश्वं विचारितम्॥",
    "2.6": "यथैवेक्षुरसे क्लृप्ता\nतेन व्याप्तैव शर्करा।\nतथा विश्वं मयि क्लृप्तं\nमया व्याप्तं निरन्तरम्॥",
    "2.7": "आत्माऽज्ञानाज्जगद्भाति\nआत्मज्ञानान्न भासते।\nरज्जवज्ञानादहिर्भाति\nतज्ज्ञानाद्भासते न हि॥",
    "2.8": "प्रकाशो मे निजं रूपं\nनातिरिक्तोऽस्म्यहं ततः।\nयदा प्रकाशते विश्वं\nतदाऽहंभास एव हि॥",
    "2.9": "अहो विकल्पितं\nविश्वंज्ञानान्मयि भासते।\nरूप्यं शुक्तौ फणी रज्जौ\nवारि सूर्यकरे यथा॥",
    "2.10": "मत्तो विनिर्गतं विश्वं\nमय्येव लयमेष्यति।\nमृदि कुम्भो जले वीचिः\nकनके कटकं यथा॥",
    "2.11": "अहो अहं नमो मह्यं\nविनाशो यस्य नास्ति मे।\nब्रह्मादिस्तंबपर्यन्तं\nजगन्नाशोऽपि तिष्ठतः॥",
    "2.12": "अहो अहं नमो मह्यं\nएकोऽहं देहवानपि।\nक्वचिन्न गन्ता नागन्ता\nव्याप्य विश्वमवस्थितः॥",
    "2.13": "अहो अहं नमो मह्यं\nदक्षो नास्तीह मत्समः।\nअसंस्पृश्य शरीरेण\nयेन विश्वं चिरं धृतम्॥",
    "2.14": "अहो अहं नमो मह्यं\nयस्य मे नास्ति किंचन।\nअथवा यस्य मे सर्वं यद्\nवाङ्मनसगोचरम्॥",
    "2.15": "ज्ञानं ज्ञेयं तथा ज्ञाता\nत्रितयं नास्ति वास्तवं।\nअज्ञानाद् भाति यत्रेदं\nसोऽहमस्मि निरंजनः॥",
    "2.16": "द्वैतमूलमहो दुःखं नान्य-\nत्तस्याऽस्ति भेषजं।\nदृश्यमेतन् मृषा सर्वं\nएकोऽहं चिद्रसोमलः॥",
    "2.17": "बोधमात्रोऽहमज्ञानाद्\nउपाधिः कल्पितो मया।\nएवं विमृशतो नित्यं\nनिर्विकल्पे स्थितिर्मम॥",
    "2.18": "न मे बन्धोऽस्ति मोक्षो वा\nभ्रान्तिः शान्तो निराश्रया।\nअहो मयि स्थितं विश्वं\nवस्तुतो न मयि स्थितम्॥",
    "2.19": "सशरीरमिदं विश्वं\nन किंचिदिति निश्चितं।\nशुद्धचिन्मात्र आत्मा च\nतत्कस्मिन् कल्पनाधुना॥",
    "2.20": "शरीरं स्वर्गनरकौ\nबन्धमोक्षौ भयं तथा।\nकल्पनामात्रमेवैतत्\nकिं मे कार्यं चिदात्मनः॥",
    "2.21": "अहो जनसमूहेऽपि\nन द्वैतं पश्यतो मम।\nअरण्यमिव संवृत्तं\nक्व रतिं करवाण्यहम्॥",
    "2.22": "नाहं देहो न मे देहो\nजीवो नाहमहं हि चित्।\nअयमेव हि मे बन्ध\nआसीद्या जीविते स्पृहा॥",
    "2.23": "अहो भुवनकल्लोलै-\nर्विचित्रैर्द्राक् समुत्थितं।\nमय्यनंतमहांभोधौ\nचित्तवाते समुद्यते॥",
    "2.24": "मय्यनंतमहांभोधौ\nचित्तवाते प्रशाम्यति।\nअभाग्याज्जीववणिजो\nजगत्पोतो विनश्वरः॥",
    "2.25": "मय्यनन्तमहांभोधा-\nवाश्चर्यं जीववीचयः।\nउद्यन्ति घ्नन्ति खेलन्ति\nप्रविशन्ति स्वभावतः॥",
    "3.1": "अष्टावक्र उवाच \nअविनाशिनमात्मानं\nएकं विज्ञाय तत्त्वतः।\nतवात्मज्ञानस्य धीरस्य\nकथमर्थार्जने रतिः॥",
    "3.2": "आत्माज्ञानादहो\nप्रीतिर्विषयभ्रमगोचरे।\nशुक्तेरज्ञानतो लोभो\nयथा रजतविभ्रमे॥",
    "3.3": "विश्वं स्फुरति यत्रेदं\nतरङ्गा इव सागरे।\nसोऽहमस्मीति विज्ञाय\nकिं दीन इव धावसि॥",
    "3.4": "श्रुत्वापि शुद्धचैतन्य\nआत्मानमतिसुन्दरं।\nउपस्थेऽत्यन्तसंसक्तो\nमालिन्यमधिगच्छति॥",
    "3.5": "सर्वभूतेषु चात्मानं\nसर्वभूतानि चात्मनि।\nमुनेर्जानत आश्चर्यं\nममत्वमनुवर्तते॥",
    "3.6": "आस्थितः परमाद्वैतं\nमोक्षार्थेऽपि व्यवस्थितः।\nआश्चर्यं कामवशगो\nविकलः केलिशिक्षया॥",
    "3.7": "उद्भूतं ज्ञानदुर्मित्रम-\nवधार्यातिदुर्बलः।\nआश्चर्यं काममाकाङ्क्षेत् कालमन्तमनुश्रितः॥",
    "3.8": "इहामुत्र विरक्तस्य नित्यानित्यविवेकिनः।\nआश्चर्यं मोक्षकामस्य\nमोक्षाद् एव विभीषिका॥",
    "3.9": "धीरस्तु भोज्यमानोऽपि पीड्यमानोऽपि सर्वदा।\nआत्मानं केवलं पश्यन्\nन तुष्यति न कुप्यति॥",
    "3.10": "चेष्टमानं शरीरं स्वं पश्यत्यन्यशरीरवत्।\nसंस्तवे चापि निन्दायां\nकथं क्षुभ्येत् महाशयः॥",
    "3.11": "मायामात्रमिदं विश्वं\nपश्यन् विगतकौतुकः।\nअपि सन्निहिते मृत्यौ\nकथं त्रस्यति धीरधीः॥",
    "3.12": "निःस्पृहं मानसं यस्य\nनैराश्येऽपि महात्मनः।\nतस्यात्मज्ञानतृप्तस्य\nतुलना केन जायते॥",
    "3.13": "स्वभावाद् एव जानानो\nदृश्यमेतन्न किंचन।\nइदं ग्राह्यमिदं त्याज्यं\nस किं पश्यति धीरधीः॥",
    "3.14": "अंतस्त्यक्तकषायस्य\nनिर्द्वन्द्वस्य निराशिषः।\nयदृच्छयागतो भोगो\nन दुःखाय न तुष्टये॥",
    "4.1": "अष्टावक्र उवाच \nहन्तात्मज्ञस्य धीरस्य\nखेलतो भोगलीलया।\nन हि संसारवाहीकै-\nर्मूढैः सह समानता॥",
    "4.2": "यत् पदं प्रेप्सवो दीनाः\nशक्राद्याः सर्वदेवताः।\nअहो तत्र स्थितो योगी न\nहर्षमुपगच्छति॥",
    "4.3": "तज्ज्ञस्य पुण्यपापाभ्यां\nस्पर्शो ह्यन्तर्न जायते।\nन ह्याकाशस्य धूमेन\nदृश्यमानापि सङ्गतिः॥",
    "4.4": "आत्मैवेदं जगत्सर्वं\nज्ञातं येन महात्मना।\nयदृच्छया वर्तमानं\nतं निषेद्धुं क्षमेत कः॥",
    "4.5": "आब्रह्मस्तंबपर्यन्ते\nभूतग्रामे चतुर्विधे।\nविज्ञस्यैव हि सामर्थ्य-\nमिच्छानिच्छाविवर्जने॥",
    "4.6": "आत्मानमद्वयं कश्चिज्-\nजानाति जगदीश्वरं।\nयद् वेत्ति तत्स कुरुते\nन भयं तस्य कुत्रचित्॥",
    "5.1": "अष्टावक्र उवाच \nन ते संगोऽस्ति केनापि\nकिं शुद्धस्त्यक्तुमिच्छसि।\nसंघातविलयं कुर्वन्-\nनेवमेव लयं व्रज॥",
    "5.2": "उदेति भवतो विश्वं\nवारिधेरिव बुद्बुदः।\nइति ज्ञात्वैकमात्मानं\nएवमेव लयं व्रज॥",
    "5.3": "प्रत्यक्षमप्यवस्तुत्वाद्\nविश्वं नास्त्यमले त्वयि।\nरज्जुसर्प इव व्यक्तं\nएवमेव लयं व्रज॥",
    "5.4": "समदुःखसुखः पूर्ण\nआशानैराश्ययोः समः।\nसमजीवितमृत्युः सन्-\nनेवमेव लयं व्रज॥",
    "6.1": "अष्टावक्र उवाच \nआकाशवदनन्तोऽहं\nघटवत् प्राकृतं जगत्।\nइति ज्ञानं तथैतस्य\nन त्यागो न ग्रहो लयः॥",
    "6.2": "महोदधिरिवाहं स\nप्रपंचो वीचिसऽन्निभः।\nइति ज्ञानं तथैतस्य\nन त्यागो न ग्रहो लयः॥",
    "6.3": "अहं स शुक्तिसङ्काशो\nरूप्यवद् विश्वकल्पना।\nइति ज्ञानं तथैतस्य\nन त्यागो न ग्रहो लयः॥",
    "6.4": "अहं वा सर्वभूतेषु\nसर्वभूतान्यथो मयि।\nइति ज्ञानं तथैतस्य\nन त्यागो न ग्रहो लयः॥",
    "7.1": "मय्यनंतमहांभोधौ\nविश्वपोत इतस्ततः।\nभ्रमति स्वांतवातेन न\nममास्त्यसहिष्णुता॥",
    "7.2": "मय्यनंतमहांभोधौ\nजगद्वीचिः स्वभावतः।\nउदेतु वास्तमायातु\nन मे वृद्धिर्न च क्षतिः॥",
    "7.3": "मय्यनंतमहांभोधौ\nविश्वं नाम विकल्पना।\nअतिशांतो निराकार\nएतदेवाहमास्थितः॥",
    "7.4": "नात्मा भावेषु नो भावस्-\nतत्रानन्ते निरंजने।\nइत्यसक्तोऽस्पृहः शान्त एतदेवाहमास्थितः॥",
    "7.5": "अहो चिन्मात्रमेवाहं\nइन्द्रजालोपमं जगत्।\nअतो मम कथं कुत्र हेयोपादेयकल्पना॥",
    "8.1": "अष्टावक्र उवाच \nतदा बन्धो यदा चित्तं\nकिन्चिद् वांछति शोचति।\nकिंचिन् मुंचति गृण्हाति\nकिंचिद् हृष्यति कुप्यति॥",
    "8.2": "तदा मुक्तिर्यदा चित्तं\nन वांछति न शोचति।\nन मुंचति न गृण्हाति\nन हृष्यति न कुप्यति॥",
    "8.3": "तदा बन्धो यदा चित्तं\nसक्तं काश्वपि दृष्टिषु।\nतदा मोक्षो यदा चित्तम-\nसक्तं सर्वदृष्टिषु॥",
    "8.4": "यदा नाहं तदा मोक्षो\nयदाहं बन्धनं तदा।\nमत्वेति हेलया किंचिन्-\nमा गृहाण विमुंच मा॥",
    "9.1": "अष्टावक्र उवाच \nकृताकृते च द्वन्द्वानि\nकदा शान्तानि कस्य वा।\nएवं ज्ञात्वेह निर्वेदाद् भव\nत्यागपरोऽव्रती॥",
    "9.2": "कस्यापि तात धन्यस्य लोकचेष्टावलोकनात्।\nजीवितेच्छा बुभुक्षा च\nबुभुत्सोपशमं गताः॥",
    "9.3": "अनित्यं सर्वमेवेदं\nतापत्रयदूषितं।\nअसारं निन्दितं हेयमि-\nति निश्चित्य शाम्यति॥",
    "9.4": "कोऽसौ कालो वयः किं वा\nयत्र द्वन्द्वानि नो नृणां।\nतान्युपेक्ष्य यथाप्राप्तवर्ती\nसिद्धिमवाप्नुयात्॥",
    "9.5": "नाना मतं महर्षीणां\nसाधूनां योगिनां तथा।\nदृष्ट्वा निर्वेदमापन्नः\nको न शाम्यति मानवः॥",
    "9.6": "कृत्वा मूर्तिपरिज्ञानं\nचैतन्यस्य न किं गुरुः।\nनिर्वेदसमतायुक्त्या\nयस्तारयति संसृतेः॥",
    "9.7": "पश्य भूतविकारांस्त्वं\nभूतमात्रान् यथार्थतः।\nतत्क्षणाद् बन्धनिर्मुक्तः\nस्वरूपस्थो भविष्यसि॥",
    "9.8": "वासना एव संसार इति\nसर्वा विमुंच ताः।\nतत्त्यागो वासनात्यागा-\nत्स्थितिरद्य यथा तथा॥",
    "10.1": "अष्टावक्र उवाच \nविहाय वैरिणं कामम-\nर्थं चानर्थसंकुलं।\nधर्ममप्येतयोर्हेतुं\nसर्वत्रानादरं कुरु॥",
    "10.2": "स्वप्नेन्द्रजालवत् पश्य\nदिनानि त्रीणि पंच वा।\nमित्रक्षेत्रधनागार-\nदारदायादिसंपदः॥",
    "10.3": "यत्र यत्र भवेत्तृष्णा\nसंसारं विद्धि तत्र वै।\nप्रौढवैराग्यमाश्रित्य\nवीततृष्णः सुखी भव॥",
    "10.4": "तृष्णामात्रात्मको बन्धस्-\nतन्नाशो मोक्ष उच्यते।\nभवासंसक्तिमात्रेण प्राप्तितुष्टिर्मुहुर्मुहुः॥",
    "10.5": "त्वमेकश्चेतनः शुद्धो\nजडं विश्वमसत्तथा।\nअविद्यापि न किंचित्सा\nका बुभुत्सा तथापि ते॥",
    "10.6": "राज्यं सुताः कलत्राणि\nशरीराणि सुखानि च।\nसंसक्तस्यापि नष्टानि\nतव जन्मनि जन्मनि॥",
    "10.7": "अलमर्थेन कामेन\nसुकृतेनापि कर्मणा।\nएभ्यः संसारकान्तारे\nन विश्रान्तमभून् मनः॥",
    "10.8": "कृतं न कति जन्मानि\nकायेन मनसा गिरा।\nदुःखमायासदं कर्म\nतदद्याप्युपरम्यताम्॥",
    "11.1": "अष्टावक्र उवाच \nभावाभावविकारश्च\nस्वभावादिति निश्चयी।\nनिर्विकारो गतक्लेशः\nसुखेनैवोपशाम्यति॥",
    "11.2": "ईश्वरः सर्वनिर्माता\nनेहान्य इति निश्चयी।\nअन्तर्गलितसर्वाशः शान्तः\nक्वापि न सज्जते॥",
    "11.3": "आपदः संपदः काले\nदैवादेवेति निश्चयी।\nतृप्तः स्वस्थेन्द्रियो नित्यं\nन वान्छति न शोचति॥",
    "11.4": "सुखदुःखे जन्ममृत्यू\nदैवादेवेति निश्चयी।\nसाध्यादर्शी निरायासः\nकुर्वन्नपि न लिप्यते॥",
    "11.5": "चिन्तया जायते दुःखं\nनान्यथेहेति निश्चयी।\nतया हीनः सुखी शान्तः\nसर्वत्र गलितस्पृहः॥",
    "11.6": "नाहं देहो न मे देहो\nबोधोऽहमिति निश्चयी।\nकैवल्यं इव संप्राप्तो\nन स्मरत्यकृतं कृतम्॥",
    "11.7": "आब्रह्मस्तंबपर्यन्तं\nअहमेवेति निश्चयी।\nनिर्विकल्पः शुचिः शान्तः प्राप्ताप्राप्तविनिर्वृतः॥",
    "11.8": "नाश्चर्यमिदं विश्वं\nन किंचिदिति निश्चयी।\nनिर्वासनः स्फूर्तिमात्रो\nन किंचिदिव शाम्यति॥",
    "12.1": "कायकृत्यासहः पूर्वं\nततो वाग्विस्तरासहः।\nअथ चिन्तासहस्तस्माद् एवमेवाहमास्थितः॥",
    "12.2": "प्रीत्यभावेन शब्दादेर-\nदृश्यत्वेन चात्मनः।\nविक्षेपैकाग्रहृदय\nएवमेवाहमास्थितः॥",
    "12.3": "समाध्यासादिविक्षिप्तौ\nव्यवहारः समाधये।\nएवं विलोक्य नियमं\nएवमेवाहमास्थितः॥",
    "12.4": "हेयोपादेयविरहाद्\nएवं हर्षविषादयोः।\nअभावादद्य हे ब्रह्मन्न्\nएवमेवाहमास्थितः॥",
    "12.5": "आश्रमानाश्रमं ध्यानं\nचित्तस्वीकृतवर्जनं।\nविकल्पं मम वीक्ष्यै-\nतैरेवमेवाहमास्थितः॥",
    "12.6": "कर्मानुष्ठानमज्ञानाद्\nयथैवोपरमस्तथा।\nबुध्वा सम्यगिदं तत्त्वं\nएवमेवाहमास्थितः॥",
    "12.7": "अचिंत्यं चिंत्यमानोऽपि\nचिन्तारूपं भजत्यसौ।\nत्यक्त्वा तद्भावनं तस्माद् एवमेवाहमास्थितः॥",
    "12.8": "एवमेव कृतं येन स\nकृतार्थो भवेदसौ।\nएवमेव स्वभावो यः\nस कृतार्थो भवेदसौ॥",
    "13.1": "जनक उवाच-\nअकिंचनभवं स्वास्थ्यं\nकौपीनत्वेऽपि दुर्लभं।\nत्यागादाने विहायास्माद-\nहमासे यथासुखम्॥",
    "13.2": "कुत्रापि खेदः कायस्य\nजिह्वा कुत्रापि खेद्यते।\nमनः कुत्रापि तत्त्यक्त्वा\nपुरुषार्थे स्थितः सुखम्॥",
    "13.3": "कृतं किमपि नैव स्याद्\nइति संचिन्त्य तत्त्वतः।\nयदा यत्कर्तुमायाति तत्\nकृत्वासे यथासुखम्॥",
    "13.4": "कर्मनैष्कर्म्यनिर्बन्ध-\nभावा देहस्थयोगिनः।\nसंयोगायोगविरहादह-\nमासे यथासुखम्॥",
    "13.5": "अर्थानर्थौ न मे स्थित्या\nगत्या न शयनेन वा।\nतिष्ठन् गच्छन् स्वपन्\nतस्मादहमासे यथासुखम्॥",
    "13.6": "स्वपतो नास्ति मे हानिः सिद्धिर्यत्नवतो न वा।\nनाशोल्लासौ विहायास्-\nमदहमासे यथासुखम्॥",
    "13.7": "सुखादिरूपा नियमं\nभावेष्वालोक्य भूरिशः।\nशुभाशुभे विहायास्मादह-\nमासे यथासुखम्॥",
    "14.1": "प्रकृत्या शून्यचित्तो यः\nप्रमादाद् भावभावनः।\nनिद्रितो बोधित इव क्षीण-\nसंस्मरणो हि सः॥",
    "14.2": "क्व धनानि क्व मित्राणि\nक्व मे विषयदस्यवः।\nक्व शास्त्रं क्व च विज्ञानं\nयदा मे गलिता स्पृहा॥",
    "14.3": "विज्ञाते साक्षिपुरुषे\nपरमात्मनि चेश्वरे।\nनैराश्ये बंधमोक्षे च\nन चिंता मुक्तये मम॥",
    "14.4": "अंतर्विकल्पशून्यस्य\nबहिः स्वच्छन्दचारिणः।\nभ्रान्तस्येव दशास्तास्तास्-\nतादृशा एव जानते॥",
    "15.1": "अष्टावक्र उवाच \nयथातथोपदेशेन कृतार्थः सत्त्वबुद्धिमान्।\nआजीवमपि जिज्ञासुः\nपरस्तत्र विमुह्यति॥",
    "15.2": "मोक्षो विषयवैरस्यं\nबन्धो वैषयिको रसः।\nएतावदेव विज्ञानं\nयथेच्छसि तथा कुरु॥",
    "15.3": "वाग्मिप्राज्ञामहोद्योगं\nजनं मूकजडालसं।\nकरोति तत्त्वबोधोऽयम-\nतस्त्यक्तो बुभुक्षभिः॥",
    "15.4": "न त्वं देहो न ते देहो भोक्ता\nकर्ता न वा भवान्।\nचिद्रूपोऽसि सदा साक्षी\nनिरपेक्षः सुखं चर॥",
    "15.5": "रागद्वेषौ मनोधर्मौ\nन मनस्ते कदाचन।\nनिर्विकल्पोऽसि बोधात्मा\nनिर्विकारः सुखं चर॥",
    "15.6": "सर्वभूतेषु चात्मानं\nसर्वभूतानि चात्मनि।\nविज्ञाय निरहंकारो\nनिर्ममस्त्वं सुखी भव॥",
    "15.7": "विश्वं स्फुरति यत्रेदं\nतरंगा इव सागरे।\nतत्त्वमेव न सन्देह-\nश्चिन्मूर्ते विज्वरो भव॥",
    "15.8": "श्रद्धस्व तात श्रद्धस्व\nनात्र मोऽहं कुरुष्व भोः।\nज्ञानस्वरूपो भगवा-\nनात्मा त्वं प्रकृतेः परः॥",
    "15.9": "गुणैः संवेष्टितो देह-\nस्तिष्ठत्यायाति याति च।\nआत्मा न गंता नागंता\nकिमेनमनुशोचसि॥",
    "15.10": "देहस्तिष्ठतु कल्पान्तं\nगच्छत्वद्यैव वा पुनः।\nक्व वृद्धिः क्व च वा हानिस्-\nतव चिन्मात्ररूपिणः॥",
    "15.11": "त्वय्यनंतमहांभोधौ\nविश्ववीचिः स्वभावतः।\nउदेतु वास्तमायातु न ते\nवृद्धिर्न वा क्षतिः॥",
    "15.12": "तात चिन्मात्ररूपोऽसि न\nते भिन्नमिदं जगत्।\nअतः कस्य कथं कुत्र\nहेयोपादेयकल्पना॥",
    "15.13": "एकस्मिन्नव्यये शान्ते चिदाकाशेऽमले त्वयि।\nकुतो जन्म कुतो कर्म\nकुतोऽहंकार एव च॥",
    "15.14": "यत्त्वं पश्यसि तत्रैकस्-\nत्वमेव प्रतिभाससे।\nकिं पृथक् भासते स्वर्णात्\nकटकांगदनूपुरम्॥",
    "15.15": "अयं सोऽहमयं नाहं\nविभागमिति संत्यज।\nसर्वमात्मेति निश्चित्य\nनिःसङ्कल्पः सुखी भव॥",
    "15.16": "तवैवाज्ञानतो विश्वं\nत्वमेकः परमार्थतः।\nत्वत्तोऽन्यो नास्ति संसारी\nनासंसारी च कश्चन॥",
    "15.17": "भ्रान्तिमात्रमिदं विश्वं\nन किंचिदिति निश्चयी।\nनिर्वासनः स्फूर्तिमात्रो\nन किंचिदिव शाम्यति॥",
    "15.18": "एक एव भवांभोधा-\nवासीदस्ति भविष्यति।\nन ते बन्धोऽस्ति मोक्षो वा कृत्यकृत्यः सुखं चर॥",
    "15.19": "मा सङ्कल्पविकल्पाभ्यां\nचित्तं क्षोभय चिन्मय।\nउपशाम्य सुखं तिष्ठ\nस्वात्मन्यानन्दविग्रहे॥",
    "15.20": "त्यजैव ध्यानं सर्वत्र\nमा किंचिद् हृदि धारय।\nआत्मा त्वं मुक्त एवासि\nकिं विमृश्य करिष्यसि॥",
    "16.1": "अष्टावक्र उवाच \nआचक्ष्व शृणु वा तात\nनानाशास्त्राण्यनेकशः।\nतथापि न तव स्वास्थ्यं\nसर्वविस्मरणाद् ऋते॥",
    "16.2": "भोगं कर्म समाधिं वा\nकुरु विज्ञ तथापि ते।\nचित्तं निरस्तसर्वाशाम-\nत्यर्थं रोचयिष्यति॥",
    "16.3": "आयासात्सकलो दुःखी\nनैनं जानाति कश्चन।\nअनेनैवोपदेशेन धन्यः\nप्राप्नोति निर्वृतिम्॥",
    "16.4": "व्यापारे खिद्यते यस्तु\nनिमेषोन्मेषयोरपि।\nतस्यालस्य धुरीणस्य\nसुखं नन्यस्य कस्यचित्॥",
    "16.5": "इदं कृतमिदं नेति\nद्वंद्वैर्मुक्तं यदा मनः।\nधर्मार्थकाममोक्षेषु\nनिरपेक्षं तदा भवेत्॥",
    "16.6": "विरक्तो विषयद्वेष्टा\nरागी विषयलोलुपः।\nग्रहमोक्षविहीनस्तु\nन विरक्तो न रागवान्॥",
    "16.7": "हेयोपादेयता तावत्-\nसंसारविटपांकुरः।\nस्पृहा जीवति यावद् वै\nनिर्विचारदशास्पदम्॥",
    "16.8": "प्रवृत्तौ जायते रागो\nनिर्वृत्तौ द्वेष एव हि।\nनिर्द्वन्द्वो बालवद् धीमान्\nएवमेव व्यवस्थितः॥",
    "16.9": "हातुमिच्छति संसारं\nरागी दुःखजिहासया।\nवीतरागो हि निर्दुःखस्-\nतस्मिन्नपि न खिद्यति॥",
    "16.10": "यस्याभिमानो मोक्षेऽपि\nदेहेऽपि ममता तथा।\nन च ज्ञानी न वा योगी\nकेवलं दुःखभागसौ॥",
    "16.11": "हरो यद्युपदेष्टा ते हरिः\nकमलजोऽपि वा।\nतथापि न तव स्वाथ्यं\nसर्वविस्मरणादृते॥",
    "17.1": "अष्टावक्र उवाच \nतेन ज्ञानफलं प्राप्तं\nयोगाभ्यासफलं तथा।\nतृप्तः स्वच्छेन्द्रियो नित्यं\nएकाकी रमते तु यः॥",
    "17.2": "न कदाचिज्जगत्यस्मिन्\nतत्त्वज्ञा हन्त खिद्यति।\nयत एकेन तेनेदं\nपूर्णं ब्रह्माण्डमण्डलम्॥",
    "17.3": "न जातु विषयाः केऽपि\nस्वारामं हर्षयन्त्यमी।\nसल्लकीपल्लवप्रीत-\nमिवेभं निंबपल्लवाः॥",
    "17.4": "यस्तु भोगेषु भुक्तेषु\nन भवत्यधिवासिता।\nअभुक्तेषु निराकांक्षी\nतदृशो भवदुर्लभः॥",
    "17.5": "बुभुक्षुरिह संसारे\nमुमुक्षुरपि दृश्यते।\nभोगमोक्षनिराकांक्षी\nविरलो हि महाशयः॥",
    "17.6": "धर्मार्थकाममोक्षेषु\nजीविते मरणे तथा।\nकस्याप्युदारचित्तस्य\nहेयोपादेयता न हि॥",
    "17.7": "वांछा न विश्वविलये\nन द्वेषस्तस्य च स्थितौ।\nयथा जीविकया तस्माद्\nधन्य आस्ते यथा सुखम्॥",
    "17.8": "कृतार्थोऽनेन ज्ञानेने-\nत्येवं गलितधीः कृती।\nपश्यन् शृण्वन् स्पृशन् जिघ्रन्न्\nअश्नन्नस्ते यथा सुखम्॥",
    "17.9": "शून्या दृष्टिर्वृथा चेष्टा\nविकलानीन्द्रियाणि च।\nन स्पृहा न विरक्तिर्वा\nक्षीणसंसारसागरे॥",
    "17.10": "न जगर्ति न निद्राति\nनोन्मीलति न मीलति।\nअहो परदशा क्वापि\nवर्तते मुक्तचेतसः॥",
    "17.11": "सर्वत्र दृश्यते स्वस्थः\nसर्वत्र विमलाशयः।\nसमस्तवासना मुक्तो\nमुक्तः सर्वत्र राजते॥",
    "17.12": "पश्यन् शृण्वन् स्पृशन् जिघ्रन्न्\nअश्नन् गृण्हन् वदन् व्रजन्।\nईहितानीहितैर्मुक्तो\nमुक्त एव महाशयः॥",
    "17.13": "न निन्दति न च स्तौति\nन हृष्यति न कुप्यति।\nन ददाति न गृण्हाति\nमुक्तः सर्वत्र नीरसः॥",
    "17.14": "सानुरागां स्त्रियं दृष्ट्वा\nमृत्युं वा समुपस्थितं।\nअविह्वलमनाः स्वस्थो\nमुक्त एव महाशयः॥",
    "17.15": "सुखे दुःखे नरे नार्यां\nसंपत्सु विपत्सु च।\nविशेषो नैव धीरस्य\nसर्वत्र समदर्शिनः॥",
    "17.16": "न हिंसा नैव कारुण्यं\nनौद्धत्यं न च दीनता।\nनाश्चर्यं नैव च क्षोभः\nक्षीणसंसरणे नरे॥",
    "17.17": "न मुक्तो विषयद्वेष्टा\nन वा विषयलोलुपः।\nअसंसक्तमना नित्यं\nप्राप्ताप्राप्तमुपाश्नुते॥",
    "17.18": "समाधानसमाधान-\nहिताहितविकल्पनाः।\nशून्यचित्तो न जानाति\nकैवल्यमिव संस्थितः॥",
    "17.19": "निर्ममो निरहंकारो\nन किंचिदिति निश्चितः।\nअन्तर्गलितसर्वाशः\nकुर्वन्नपि करोति न॥",
    "17.20": "मनःप्रकाशसंमोह\nस्वप्नजाड्यविवर्जितः।\nदशां कामपि संप्राप्तो\nभवेद् गलितमानसः॥",
    "18.1": "अष्टावक्र उवाच \nयस्य बोधोदये तावत्-\nस्वप्नवद् भवति भ्रमः।\nतस्मै सुखैकरूपाय\nनमः शान्ताय तेजसे॥",
    "18.2": "अर्जयित्वाखिलान् अर्थान्\nभोगानाप्नोति पुष्कलान्।\nन हि सर्वपरित्याजम-\nन्तरेण सुखी भवेत्॥",
    "18.3": "कर्तव्यदुःखमार्तण्डज्वाला\nदग्धान्तरात्मनः।\nकुतः प्रशमपीयूषधारा-\nसारमृते सुखम्॥",
    "18.4": "भवोऽयं भावनामात्रो\nन किंचित् परमर्थतः।\nनास्त्यभावः स्वभावनां\nभावाभावविभाविनाम्॥",
    "18.5": "न दूरं न च संकोचाल्-\nलब्धमेवात्मनः पदं।\nनिर्विकल्पं निरायासं\nनिर्विकारं निरंजनम्॥",
    "18.6": "व्यामोहमात्रविरतौ\nस्वरूपादानमात्रतः।\nवीतशोका विराजन्ते\nनिरावरणदृष्टयः॥",
    "18.7": "समस्तं कल्पनामात्र-\nमात्मा मुक्तः सनातनः।\nइति विज्ञाय धीरो हि\nकिमभ्यस्यति बालवत्॥",
    "18.8": "आत्मा ब्रह्मेति निश्चित्य\nभावाभावौ च कल्पितौ।\nनिष्कामः किं विजानाति\nकिं ब्रूते च करोति किम्॥",
    "18.9": "अयं सोऽहमयं नाहं\nइति क्षीणा विकल्पना।\nसर्वमात्मेति निश्चित्य\nतूष्णींभूतस्य योगिनः॥",
    "18.10": "न विक्षेपो न चैकाग्र्यं\nनातिबोधो न मूढता।\nन सुखं न च वा दुःखं\nउपशान्तस्य योगिनः॥",
    "18.11": "स्वाराज्ये भैक्षवृत्तौ च\nलाभालाभे जने वने।\nनिर्विकल्पस्वभावस्य\nन विशेषोऽस्ति योगिनः॥",
    "18.12": "क्व धर्मः क्व च वा कामः\nक्व चार्थः क्व विवेकिता।\nइदं कृतमिदं नेति\nद्वन्द्वैर्मुक्तस्य योगिनः॥",
    "18.13": "कृत्यं किमपि नैवास्ति\nन कापि हृदि रंजना।\nयथा जीवनमेवेह\nजीवन्मुक्तस्य योगिनः॥",
    "18.14": "क्व मोहः क्व च वा विश्वं\nक्व तद् ध्यानं क्व मुक्तता।\nसर्वसंकल्पसीमायां\nविश्रान्तस्य महात्मनः॥",
    "18.15": "येन विश्वमिदं दृष्टं स\nनास्तीति करोतु वै।\nनिर्वासनः किं कुरुते\nपश्यन्नपि न पश्यति॥",
    "18.16": "येन दृष्टं परं ब्रह्म\nसोऽहं ब्रह्मेति चिन्तयेत्।\nकिं चिन्तयति निश्चिन्तो\nयो न पश्यति॥",
    "18.17": "दृष्टो येनात्मविक्षेपो\nनिरोधं कुरुते त्वसौ।\nउदारस्तु न विक्षिप्तः\nसाध्याभावात्करोति किम्॥",
    "18.18": "धीरो लोकविपर्यस्तो\nवर्तमानोऽपि लोकवत्।\nनो समाधिं न विक्षेपं\nन लोपं स्वस्य पश्यति॥",
    "18.19": "भावाभावविहीनो यस्-\nतृप्तो निर्वासनो बुधः।\nनैव किंचित्कृतं तेन\nलोकदृष्ट्या विकुर्वता॥",
    "18.20": "प्रवृत्तौ वा निवृत्तौ वा\nनैव धीरस्य दुर्ग्रहः।\nयदा यत्कर्तुमायाति\nतत्कृत्वा तिष्ठते सुखम्॥",
    "18.21": "निर्वासनो निरालंबः\nस्वच्छन्दो मुक्तबन्धनः।\nक्षिप्तः संस्कारवातेन\nचेष्टते शुष्कपर्णवत्॥",
    "18.22": "असंसारस्य तु क्वापि\nन हर्षो न विषादिता।\nस शीतलहमना नित्यं\nविदेह इव राजये॥",
    "18.23": "कुत्रापि न जिहासास्ति\nनाशो वापि न कुत्रचित्।\nआत्मारामस्य धीरस्य\nशीतलाच्छतरात्मनः॥",
    "18.24": "प्रकृत्या शून्यचित्तस्य\nकुर्वतोऽस्य यदृच्छया।\nप्राकृतस्येव धीरस्य\nन मानो नावमानता॥",
    "18.25": "कृतं देहेन कर्मेदं\nन मया शुद्धरूपिणा।\nइति चिन्तानुरोधी यः\nकुर्वन्नपि करोति न॥",
    "18.26": "अतद्वादीव कुरुते\nन भवेदपि बालिशः।\nजीवन्मुक्तः सुखी श्रीमान्\nसंसरन्नपि शोभते॥",
    "18.27": "नाविचारसुश्रान्तो धीरो\nविश्रान्तिमागतः।\nन कल्पते न जाति\nन शृणोति न पश्यति॥",
    "18.28": "असमाधेरविक्षेपान्\nन मुमुक्षुर्न चेतरः।\nनिश्चित्य कल्पितं पश्यन्\nब्रह्मैवास्ते महाशयः॥",
    "18.29": "यस्यान्तः स्यादहंकारो\nन करोति करोति सः।\nनिरहंकारधीरेण न\nकिंचिदकृतं कृतम्॥",
    "18.30": "नोद्विग्नं न च सन्तुष्ट-\nमकर्तृ स्पन्दवर्जितं।\nनिराशं गतसन्देहं\nचित्तं मुक्तस्य राजते॥",
    "18.31": "निर्ध्यातुं चेष्टितुं वापि\nयच्चित्तं न प्रवर्तते।\nनिर्निमित्तमिदं किंतु\nनिर्ध्यायेति विचेष्टते॥",
    "18.32": "तत्त्वं यथार्थमाकर्ण्य\nमन्दः प्राप्नोति मूढतां।\nअथवा याति संकोचम-\nमूढः कोऽपि मूढवत्॥",
    "18.33": "एकाग्रता निरोधो वा\nमूढैरभ्यस्यते भृशं।\nधीराः कृत्यं न पश्यन्ति\nसुप्तवत्स्वपदे स्थिताः॥",
    "18.34": "अप्रयत्नात् प्रयत्नाद् वा\nमूढो नाप्नोति निर्वृतिं।\nतत्त्वनिश्चयमात्रेण\nप्राज्ञो भवति निर्वृतः॥",
    "18.35": "शुद्धं बुद्धं प्रियं पूर्णं\nनिष्प्रपंचं निरामयं।\nआत्मानं तं न जानन्ति\nतत्राभ्यासपरा जनाः॥",
    "18.36": "नाप्नोति कर्मणा मोक्षं\nविमूढोऽभ्यासरूपिणा।\nधन्यो विज्ञानमात्रेण\nमुक्तस्तिष्ठत्यविक्रियः॥",
    "18.37": "मूढो नाप्नोति तद् ब्रह्म\nयतो भवितुमिच्छति।\nअनिच्छन्नपि धीरो हि\nपरब्रह्मस्वरूपभाक्॥",
    "18.38": "निराधारा ग्रहव्यग्रा\nमूढाः संसारपोषकाः।\nएतस्यानर्थमूलस्य\nमूलच्छेदः कृतो बुधैः॥",
    "18.39": "न शान्तिं लभते मूढो\nयतः शमितुमिच्छति।\nधीरस्तत्त्वं विनिश्चित्य\nसर्वदा शान्तमानसः॥",
    "18.40": "क्वात्मनो दर्शनं तस्य\nयद् दृष्टमवलंबते।\nधीरास्तं तं न पश्यन्ति\nपश्यन्त्यात्मानमव्ययम्॥",
    "18.41": "क्व निरोधो विमूढस्य\nयो निर्बन्धं करोति वै।\nस्वारामस्यैव धीरस्य\nसर्वदासावकृत्रिमः॥",
    "18.42": "भावस्य भावकः कश्चिन्\nन किंचिद् भावकोपरः।\nउभयाभावकः कश्चिद्\nएवमेव निराकुलः॥",
    "18.43": "शुद्धमद्वयमात्मानं\nभावयन्ति कुबुद्धयः।\nन तु जानन्ति संमोहा-\nद्यावज्जीवमनिर्वृताः॥",
    "18.44": "मुमुक्षोर्बुद्धिरालंब-\nमन्तरेण न विद्यते।\nनिरालंबैव निष्कामा\nबुद्धिर्मुक्तस्य सर्वदा॥",
    "18.45": "विषयद्वीपिनो वीक्ष्य\nचकिताः शरणार्थिनः।\nविशन्ति झटिति क्रोडं\nनिरोधैकाग्रसिद्धये॥",
    "18.46": "निर्वासनं हरिं दृष्ट्वा\nतूष्णीं विषयदन्तिनः।\nपलायन्ते न शक्तास्ते\nसेवन्ते कृतचाटवः॥",
    "18.47": "न मुक्तिकारिकां धत्ते\nनिःशङ्को युक्तमानसः।\nपश्यन् शृण्वन् स्पृशन्\nजिघ्रन्नश्नन्नास्ते यथासुखम्॥",
    "18.48": "वस्तुश्रवणमात्रेण\nशुद्धबुद्धिर्निराकुलः।\nनैवाचारमनाचार-\nमौदास्यं वा प्रपश्यति॥",
    "18.49": "यदा यत्कर्तुमायाति\nतदा तत्कुरुते ऋजुः।\nशुभं वाप्यशुभं वापि\nतस्य चेष्टा हि बालवत्॥",
    "18.50": "स्वातंत्र्यात्सुखमाप्नोति\nस्वातंत्र्याल्लभते परं।\nस्वातंत्र्यान्निर्वृतिं गच्छेत्-\nस्वातंत्र्यात् परमं पदम्॥",
    "18.51": "अकर्तृत्वमभोक्तृत्वं\nस्वात्मनो मन्यते यदा।\nतदा क्षीणा भवन्त्येव\nसमस्ताश्चित्तवृत्तयः॥",
    "18.52": "उच्छृंखलाप्यकृतिका\nस्थितिर्धीरस्य राजते।\nन तु सस्पृहचित्तस्य\nशान्तिर्मूढस्य कृत्रिमा॥",
    "18.53": "विलसन्ति महाभोगै-\nर्विशन्ति गिरिगह्वरान्।\nनिरस्तकल्पना धीरा\nअबद्धा मुक्तबुद्धयः॥",
    "18.54": "श्रोत्रियं देवतां तीर्थम-\nङ्गनां भूपतिं प्रियं।\nदृष्ट्वा संपूज्य धीरस्य\nन कापि हृदि वासना॥",
    "18.55": "भृत्यैः पुत्रैः कलत्रैश्च\nदौहित्रैश्चापि गोत्रजैः।\nविहस्य धिक्कृतो योगी\nन याति विकृतिं मनाक्॥",
    "18.56": "सन्तुष्टोऽपि न सन्तुष्टः\nखिन्नोऽपि न च खिद्यते।\nतस्याश्चर्यदशां तां\nतादृशा एव जानते॥",
    "18.57": "कर्तव्यतैव संसारो न\nतां पश्यन्ति सूरयः।\nशून्याकारा निराकारा\nनिर्विकारा निरामयाः॥",
    "18.58": "अकुर्वन्नपि संक्षोभाद्\nव्यग्रः सर्वत्र मूढधीः।\nकुर्वन्नपि तु कृत्यानि\nकुशलो हि निराकुलः॥",
    "18.59": "सुखमास्ते सुखं शेते\nसुखमायाति याति च।\nसुखं वक्ति सुखं भुंक्ते\nव्यवहारेऽपि शान्तधीः॥",
    "18.60": "स्वभावाद्यस्य नैवार्ति-\nर्लोकवद् व्यवहारिणः।\nमहाहृद इवाक्षोभ्यो\nगतक्लेशः स शोभते॥",
    "18.61": "निवृत्तिरपि मूढस्य\nप्रवृत्ति रुपजायते।\nप्रवृत्तिरपि धीरस्य\nनिवृत्तिफलभागिनी॥",
    "18.62": "परिग्रहेषु वैराग्यं\nप्रायो मूढस्य दृश्यते।\nदेहे विगलिताशस्य\nक्व रागः क्व विरागता॥",
    "18.63": "भावनाभावनासक्ता\nदृष्टिर्मूढस्य सर्वदा।\nभाव्यभावनया सा तु\nस्वस्थस्यादृष्टिरूपिणी॥",
    "18.64": "सर्वारंभेषु निष्कामो\nयश्चरेद् बालवन् मुनिः।\nन लेपस्तस्य शुद्धस्य\nक्रियमाणोऽपि कर्मणि॥",
    "18.65": "स एव धन्य आत्मज्ञः\nसर्वभावेषु यः समः।\nपश्यन् शृण्वन् स्पृशन् जिघ्रन्न् अश्नन्निस्तर्षमानसः॥",
    "18.66": "क्व संसारः क्व चाभासः\nक्व साध्यं क्व च साधनं।\nआकाशस्येव धीरस्य\nनिर्विकल्पस्य सर्वदा॥",
    "18.67": "स जयत्यर्थसंन्यासी\nपूर्णस्वरसविग्रहः।\nअकृत्रिमोऽनवच्छिन्ने\nसमाधिर्यस्य वर्तते॥",
    "18.68": "बहुनात्र किमुक्तेन\nज्ञाततत्त्वो महाशयः।\nभोगमोक्षनिराकांक्षी\nसदा सर्वत्र नीरसः॥",
    "18.69": "महदादि जगद्द्वैतं\nनाममात्रविजृंभितं।\nविहाय शुद्धबोधस्य\nकिं कृत्यमवशिष्यते॥",
    "18.70": "भ्रमभृतमिदं सर्वं\nकिंचिन्नास्तीति निश्चयी।\nअलक्ष्यस्फुरणः शुद्धः\nस्वभावेनैव शाम्यति॥",
    "18.71": "शुद्धस्फुरणरूपस्य\nदृश्यभावमपश्यतः।\nक्व विधिः क्व वैराग्यं\nक्व त्यागः क्व शमोऽपि वा॥",
    "18.72": "स्फुरतोऽनन्तरूपेण\nप्रकृतिं च न पश्यतः।\nक्व बन्धः क्व च वा मोक्षः\nक्व हर्षः क्व विषादिता॥",
    "18.73": "बुद्धिपर्यन्तसंसारे\nमायामात्रं विवर्तते।\nनिर्ममो निरहंकारो\nनिष्कामः शोभते बुधः॥",
    "18.74": "अक्षयं गतसन्ताप-\nमात्मानं पश्यतो मुनेः।\nक्व विद्या च क्व वा विश्वं\nक्व देहोऽहं ममेति वा॥",
    "18.75": "निरोधादीनि कर्माणि\nजहाति जडधीर्यदि।\nमनोरथान् प्रलापांश्च\nकर्तुमाप्नोत्यतत्क्षणात्॥",
    "18.76": "मन्दः श्रुत्वापि तद्वस्तु\nन जहाति विमूढतां।\nनिर्विकल्पो बहिर्यत्नाद-\nन्तर्विषयलालसः॥",
    "18.77": "ज्ञानाद् गलितकर्मा\nयो लोकदृष्ट्यापि कर्मकृत्।\nनाप्नोत्यवसरं कर्मं\nवक्तुमेव न किंचन॥",
    "18.78": "क्व तमः क्व प्रकाशो वा\nहानं क्व च न किंचन।\nनिर्विकारस्य धीरस्य\nनिरातंकस्य सर्वदा॥",
    "18.79": "क्व धैर्यं क्व विवेकित्वं\nक्व निरातंकतापि वा।\nअनिर्वाच्यस्वभावस्य\nनिःस्वभावस्य योगिनः॥",
    "18.80": "न स्वर्गो नैव नरको\nजीवन्मुक्तिर्न चैव हि।\nबहुनात्र किमुक्तेन\nयोगदृष्ट्या न किंचन॥",
    "18.81": "नैव प्रार्थयते लाभं\nनालाभेनानुशोचति।\nधीरस्य शीतलं चित्तम-\nमृतेनैव पूरितम्॥",
    "18.82": "न शान्तं स्तौति निष्कामो\nन दुष्टमपि निन्दति।\nसमदुःखसुखस्तृप्तः किंचित्\nकृत्यं न पश्यति॥",
    "18.83": "धीरो न द्वेष्टि संसारमा-\nत्मानं न दिदृक्षति।\nहर्षामर्षविनिर्मुक्तो न\nमृतो न च जीवति॥",
    "18.84": "निःस्नेहः पुत्रदारादौ\nनिष्कामो विषयेषु च।\nनिश्चिन्तः स्वशरीरेऽपि\nनिराशः शोभते बुधः॥",
    "18.85": "तुष्टिः सर्वत्र धीरस्य\nयथापतितवर्तिनः।\nस्वच्छन्दं चरतो देशान्\nयत्रस्तमितशायिनः॥",
    "18.86": "पततूदेतु वा देहो नास्य\nचिन्ता महात्मनः।\nस्वभावभूमिविश्रान्ति-\nविस्मृताशेषसंसृतेः॥",
    "18.87": "अकिंचनः कामचारो\nनिर्द्वन्द्वश्छिन्नसंशयः।\nअसक्तः सर्वभावेषु\nकेवलो रमते बुधः॥",
    "18.88": "निर्ममः शोभते धीरः\nसमलोष्टाश्मकांचनः।\nसुभिन्नहृदयग्रन्थि-\nर्विनिर्धूतरजस्तमः॥",
    "18.89": "सर्वत्रानवधानस्य न\nकिंचिद् वासना हृदि।\nमुक्तात्मनो वितृप्तस्य\nतुलना केन जायते॥",
    "18.90": "जानन्नपि न जानाति\nपश्यन्नपि न पश्यति।\nब्रुवन्न् अपि न च ब्रूते\nकोऽन्यो निर्वासनादृते॥",
    "18.91": "भिक्षुर्वा भूपतिर्वापि यो\nनिष्कामः स शोभते।\nभावेषु गलिता यस्य\nशोभनाशोभना मतिः॥",
    "18.92": "क्व स्वाच्छन्द्यं क्व संकोचः\nक्व वा तत्त्वविनिश्चयः।\nनिर्व्याजार्जवभूतस्य\nचरितार्थस्य योगिनः॥",
    "18.93": "आत्मविश्रान्तितृप्तेन\nनिराशेन गतार्तिना।\nअन्तर्यदनुभूयेत तत्\nकथं कस्य कथ्यते॥",
    "18.94": "सुप्तोऽपि न सुषुप्तौ च\nस्वप्नेऽपि शयितो न च।\nजागरेऽपि न जागर्ति\nधीरस्तृप्तः पदे पदे॥",
    "18.95": "ज्ञः सचिन्तोऽपि निश्चिन्तः\nसेन्द्रियोऽपि निरिन्द्रियः।\nसुबुद्धिरपि निर्बुद्धिः\nसाहंकारोऽनहङ्कृतिः॥",
    "18.96": "न सुखी न च वा दुःखी\nन विरक्तो न संगवान्।\nन मुमुक्षुर्न वा मुक्ता\nन किंचिन्न्न च किंचन॥",
    "18.97": "विक्षेपेऽपि न विक्षिप्तः\nसमाधौ न समाधिमान्।\nजाड्येऽपि न जडो धन्यः\nपाण्डित्येऽपि न पण्डितः॥",
    "18.98": "मुक्तो यथास्थितिस्वस्थः\nकृतकर्तव्यनिर्वृतः।\nसमः सर्वत्र वैतृष्ण्यान्न\nस्मरत्यकृतं कृतम्॥",
    "18.99": "न प्रीयते वन्द्यमानो\nनिन्द्यमानो न कुप्यति।\nनैवोद्विजति मरणे\nजीवने नाभिनन्दति॥",
    "18.100": "न धावति जनाकीर्णं\nनारण्यं उपशान्तधीः।\nयथातथा यत्रतत्र\nसम एवावतिष्ठते॥",
    "19.1": "जनक उवाच-\nतत्त्वविज्ञानसन्दंश-\nमादाय हृदयोदरात्।\nनानाविधपरामर्श-\nशल्योद्धारः कृतो मया॥",
    "19.2": "क्व धर्मः क्व च वा कामः\nक्व चार्थः क्व विवेकिता।\nक्व द्वैतं क्व च वाऽद्वैतं\nस्वमहिम्नि स्थितस्य मे॥",
    "19.3": "क्व भूतं क्व भविष्यद् वा\nवर्तमानमपि क्व वा।\nक्व देशः क्व च वा नित्यं\nस्वमहिम्नि स्थितस्य मे॥",
    "19.4": "क्व चात्मा क्व च वानात्मा\nक्व शुभं क्वाशुभं तथा।\nक्व चिन्ता क्व च वाचिन्ता\nस्वमहिम्नि स्थितस्य मे॥",
    "19.5": "क्व स्वप्नः क्व सुषुप्तिर्वा\nक्व च जागरणं तथा।\nक्व तुरियं भयं वापि\nस्वमहिम्नि स्थितस्य मे॥",
    "19.6": "क्व दूरं क्व समीपं वा बाह्यं\nक्वाभ्यन्तरं क्व वा।\nक्व स्थूलं क्व च वा सूक्ष्मं\nस्वमहिम्नि स्थितस्य मे॥",
    "19.7": "क्व मृत्युर्जीवितं वा क्व लोकाः\nक्वास्य क्व लौकिकं।\nक्व लयः क्व समाधिर्वा\nस्वमहिम्नि स्थितस्य मे॥",
    "19.8": "अलं त्रिवर्गकथया\nयोगस्य कथयाप्यलं।\nअलं विज्ञानकथया\nविश्रान्तस्य ममात्मनि॥",
    "20.1": "क्व भूतानि क्व देहो वा\nक्वेन्द्रियाणि क्व वा मनः।\nक्व शून्यं क्व च नैराश्यं\nमत्स्वरूपे निरंजने॥",
    "20.2": "क्व शास्त्रं क्वात्मविज्ञानं\nक्व वा निर्विषयं मनः।\nक्व तृप्तिः क्व वितृष्णत्वं\nगतद्वन्द्वस्य मे सदा॥",
    "20.3": "क्व विद्या क्व च वाविद्या\nक्वाहं क्वेदं मम क्व वा।\nक्व बन्ध क्व च वा मोक्षः\nस्वरूपस्य क्व रूपिता॥",
    "20.4": "क्व प्रारब्धानि कर्माणि\nजीवन्मुक्तिरपि क्व वा।\nक्व तद् विदेहकैवल्यं\nनिर्विशेषस्य सर्वदा॥",
    "20.5": "क्व कर्ता क्व च वा भोक्ता\nनिष्क्रियं स्फुरणं क्व वा।\nक्वापरोक्षं फलं वा क्व\nनिःस्वभावस्य मे सदा॥",
    "20.6": "क्व लोकं क्व मुमुक्षुर्वा\nक्व योगी ज्ञानवान् क्व वा।\nक्व बद्धः क्व च वा मुक्तः\nस्वस्वरूपेऽहमद्वये॥",
    "20.7": "क्व सृष्टिः क्व च संहारः\nक्व साध्यं क्व च साधनं।\nक्व साधकः क्व सिद्धिर्वा\nस्वस्वरूपेऽहमद्वये॥",
    "20.8": "क्व प्रमाता प्रमाणं वा\nक्व प्रमेयं क्व च प्रमा।\nक्व किंचित् क्व न किंचिद्\nवा सर्वदा विमलस्य मे॥",
    "20.9": "क्व विक्षेपः क्व चैकाग्र्यं\nक्व निर्बोधः क्व मूढता।\nक्व हर्षः क्व विषादो वा\nसर्वदा निष्क्रियस्य मे॥",
    "20.10": "क्व चैष व्यवहारो वा\nक्व च सा परमार्थता।\nक्व सुखं क्व च वा दुखं\nनिर्विमर्शस्य मे सदा॥",
    "20.11": "क्व माया क्व च संसारः\nक्व प्रीतिर्विरतिः क्व वा।\nक्व जीवः क्व च तद्ब्रह्म\nसर्वदा विमलस्य मे॥",
    "20.12": "क्व प्रवृत्तिर्निर्वृत्तिर्वा\nक्व मुक्तिः क्व च बन्धनं।\nकूटस्थनिर्विभागस्य\nस्वस्थस्य मम सर्वदा॥",
    "20.13": "क्वोपदेशः क्व वा शास्त्रं\nक्व शिष्यः क्व च वा गुरुः।\nक्व चास्ति पुरुषार्थो वा\nनिरुपाधेः शिवस्य मे॥",
    "20.14": "क्व चास्ति क्व च वा नास्ति\nक्वास्ति चैकं क्व च द्वयं।\nबहुनात्र किमुक्तेन\nकिंचिन्नोत्तिष्ठते मम॥"
}