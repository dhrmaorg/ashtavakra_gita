{
    "1.1": "జనక ఉవాచ \nకథం జ్ఞానమవాప్నోతి,\nకథం ముక్తిర్భవిష్యతి।\nవైరాగ్య చ కథం ప్రాప్తం ఏతద్\nబ్రూహి మమ ప్రభో॥",
    "1.2": "అష్టావక్ర ఉవాచ \nముక్తిం ఇచ్ఛసి చేత్తాత,\nవిషయాన విషవత్త్యజ।\nక్షమార్జవదయాతోష, సత్యం\nపీయూషవద్ భజ॥",
    "1.3": "న పృథ్వీ న జలం నాగ్నిర్న\nవాయుర్ద్యౌర్న వా భవాన్।\nఏషాం సాక్షిణమాత్మానం\nచిద్రూపం విద్ధి ముక్తయే॥",
    "1.4": "యది దేహం పృథక్ కృత్య\nచితి విశ్రామ్య తిష్ఠసి।\nఅధునైవ సుఖీ శాంతో\nబంధముక్తో భవిష్యసి॥",
    "1.5": "న త్వం విప్రాదికో వర్ణ:\nనాశ్రమీ నాక్షగోచర:।\nఅసఙగోఽసి నిరాకారో\nవిశ్వసాక్షీ సుఖీ భవ॥",
    "1.6": "ధర్మాధర్మౌ సుఖం దుఖం\nమానసాని న తే విభో।\nన కర్తాసి న భోక్తాసి\nముక్త ఏవాసి సర్వదా॥",
    "1.7": "ఏకో ద్రష్టాసి సర్వస్య\nముక్తప్రాయోఽసి సర్వదా।\nఅయమేవ హి తే బంధో\nద్రష్టారం పశ్యసీతరం॥",
    "1.8": "అహం కర్తేత్యహంమాన\nమహాకృష్ణాహిదంశితః।\nనాహం కర్తేతి విశ్వాసామృతం\nపీత్వా సుఖం భవ॥",
    "1.9": "ఏకో విశుద్ధబోధోఽహం\nఇతి నిశ్చయవహ్నినా।\nప్రజ్వాల్యాజ్ఞానగహనం\nవీతశోకః సుఖీ భవ॥",
    "1.10": "యత్ర విశ్వమిదం భాతి\nకల్పితం రజ్జుసర్పవత్।\nఆనందపరమానందః స\nబోధస్త్వం సుఖం చర॥",
    "1.11": "ముక్తాభిమానీ ముక్తో హి\nబద్ధో బద్ధాభిమాన్యపి।\nకివదంతీహ సత్యేయం\nయా మతిః సా గతిర్భవేత్॥",
    "1.12": "ఆత్మా సాక్షీ విభుః\nపూర్ణ ఏకో ముక్తశ్చిదక్రియః।\nఅసంగో నిఃస్పృహః శాంతో\nభ్రమాత్సంసారవానివ॥",
    "1.13": "కూటస్థం బోధమద్వైత-\nమాత్మానం పరిభావయ।\nఆభాసోఽహం భ్రమం ముక్త్వా\nభావం బాహ్యమథాంతరం॥",
    "1.14": "దేహాభిమానపాశేన చిరం\nబద్ధోఽసి పుత్రక।\nబోధోఽహం జ్ఞానఖంగేన\nతన్నిష్కృత్య సుఖీ భవ॥",
    "1.15": "నిఃసంగో నిష్క్రియోఽసి\nత్వం స్వప్రకాశో నిరంజనః।\nఅయమేవ హి తే బంధః\nసమాధిమనుతిష్ఠతి॥",
    "1.16": "త్వయా వ్యాప్తమిదం విశ్వం\nత్వయి ప్రోతం యథార్థతః।\nశుద్ధబుద్ధస్వరుపస్త్వం మా\nగమః క్షుద్రచిత్తతాం॥",
    "1.17": "నిరపేక్షో నిర్వికారో\nనిర్భరః శీతలాశయః।\nఅగాధబుద్ధిరక్షుబ్ధో భవ\nచిన్మాత్రవాసన:॥",
    "1.18": "సాకారమనృతం విద్ధి\nనిరాకారం తు నిశ్చలం।\nఏతత్తత్త్వోపదేశేన\nన పునర్భవసంభవ:॥",
    "1.19": "యథైవాదర్శమధ్యస్థే\nరూపేఽన్తః పరితస్తు సః।\nతథైవాఽస్మిన్ శరీరేఽన్తః\nపరితః పరమేశ్వరః॥",
    "1.20": "ఏకం సర్వగతం వ్యోమ\nబహిరంతర్యథా ఘటే।\nనిత్యం నిరంతరం బ్రహ్మ\nసర్వభూతగణే తథా॥",
    "2.1": "జనక ఉవాచ \nఅహో నిరంజనః శాంతో\nబోధోఽహం ప్రకృతేః పరః।\nఏతావంతమహం కాలం\nమోహేనైవ విడంబితః॥",
    "2.2": "యథా ప్రకాశయామ్యేకో\nదేహమేనో తథా జగత్।\nఅతో మమ జగత్సర్వమ-\nథవా న చ కించన॥",
    "2.3": "సశరీరమహో విశ్వం\nపరిత్యజ్య మయాఽధునా।\nకుతశ్చిత్ కౌశలాదేవ\nపరమాత్మా విలోక్యతే॥",
    "2.4": "యథా న తోయతో భిన్నాస్-\nతరంగాః ఫేన బుదబుదాః।\nఆత్మనో న తథా భిన్నం విశ్వమాత్మవినిర్గతం ॥",
    "2.5": "తంతుమాత్రో భవేదేవ\nపటో యద్వద్విచారితః।\nఆత్మతన్మాత్రమేవేదం\nతద్వద్విశ్వం విచారితం॥",
    "2.6": "యథైవేక్షురసే క్లృప్తా\nతేన వ్యాప్తైవ శర్కరా।\nతథా విశ్వం మయి క్లృప్తం\nమయా వ్యాప్తం నిరంతరం॥",
    "2.7": "ఆత్మాఽజ్ఞానాజ్జగద్భాతి\nఆత్మజ్ఞానాన్న భాసతే।\nరజ్జవజ్ఞానాదహిర్భాతి\nతజ్జ్ఞానాద్భాసతే న హి॥",
    "2.8": "ప్రకాశో మే నిజం రూపం\nనాతిరిక్తోఽస్మ్యహం తతః।\nయదా ప్రకాశతే విశ్వం\nతదాఽహంభాస ఏవ హి॥",
    "2.9": "అహో వికల్పితం\nవిశ్వంజ్ఞానాన్మయి భాసతే।\nరూప్యం శుక్తౌ ఫణీ రజ్జౌ\nవారి సూర్యకరే యథా॥",
    "2.10": "మత్తో వినిర్గతం విశ్వం\nమయ్యేవ లయమేష్యతి।\nమృది కుంభో జలే వీచిః\nకనకే కటకం యథా॥",
    "2.11": "అహో అహం నమో మహ్యం\nవినాశో యస్య నాస్తి మే।\nబ్రహ్మాదిస్తంబపర్యంతం\nజగన్నాశోఽపి తిష్ఠతః॥",
    "2.12": "అహో అహం నమో మహ్యం\nఏకోఽహం దేహవానపి।\nక్వచిన్న గంతా నాగంతా\nవ్యాప్య విశ్వమవస్థితః॥",
    "2.13": "అహో అహం నమో మహ్యం\nదక్షో నాస్తీహ మత్సమః।\nఅసంస్పృశ్య శరీరేణ\nయేన విశ్వం చిరం ధృతం॥",
    "2.14": "అహో అహం నమో మహ్యం\nయస్య మే నాస్తి కించన।\nఅథవా యస్య మే సర్వం యద్\nవాఙ్మనసగోచరం॥",
    "2.15": "జ్ఞానం జ్ఞేయం తథా జ్ఞాతా\nత్రితయం నాస్తి వాస్తవం।\nఅజ్ఞానాద్ భాతి యత్రేదం\nసోఽహమస్మి నిరంజనః॥",
    "2.16": "ద్వైతమూలమహో దుఃఖం నాన్య-\nత్తస్యాఽస్తి భేషజం।\nదృశ్యమేతన్ మృషా సర్వం\nఏకోఽహం చిద్రసోమలః॥",
    "2.17": "బోధమాత్రోఽహమజ్ఞానాద్\nఉపాధిః కల్పితో మయా।\nఏవం విమృశతో నిత్యం\nనిర్వికల్పే స్థితిర్మమ॥",
    "2.18": "న మే బంధోఽస్తి మోక్షో వా\nభ్రాంతిః శాంతో నిరాశ్రయా।\nఅహో మయి స్థితం విశ్వం\nవస్తుతో న మయి స్థితం॥",
    "2.19": "సశరీరమిదం విశ్వం\nన కించిదితి నిశ్చితం।\nశుద్ధచిన్మాత్ర ఆత్మా చ\nతత్కస్మిన్ కల్పనాధునా॥",
    "2.20": "శరీరం స్వర్గనరకౌ\nబంధమోక్షౌ భయం తథా।\nకల్పనామాత్రమేవైతత్\nకిం మే కార్యం చిదాత్మనః॥",
    "2.21": "అహో జనసమూహేఽపి\nన ద్వైతం పశ్యతో మమ।\nఅరణ్యమివ సంవృత్తం\nక్వ రతిం కరవాణ్యహం॥",
    "2.22": "నాహం దేహో న మే దేహో\nజీవో నాహమహం హి చిత్।\nఅయమేవ హి మే బంధ\nఆసీద్యా జీవితే స్పృహా॥",
    "2.23": "అహో భువనకల్లోలై-\nర్విచిత్రైర్ద్రాక్ సముత్థితం।\nమయ్యనంతమహాంభోధౌ\nచిత్తవాతే సముద్యతే॥",
    "2.24": "మయ్యనంతమహాంభోధౌ\nచిత్తవాతే ప్రశామ్యతి।\nఅభాగ్యాజ్జీవవణిజో\nజగత్పోతో వినశ్వరః॥",
    "2.25": "మయ్యనంతమహాంభోధా-\nవాశ్చర్యం జీవవీచయః।\nఉద్యంతి ఘ్నంతి ఖేలంతి\nప్రవిశంతి స్వభావతః॥",
    "3.1": "అష్టావక్ర ఉవాచ \nఅవినాశినమాత్మానం\nఏకం విజ్ఞాయ తత్త్వతః।\nతవాత్మజ్ఞానస్య ధీరస్య\nకథమర్థార్జనే రతిః॥",
    "3.2": "ఆత్మాజ్ఞానాదహో\nప్రీతిర్విషయభ్రమగోచరే।\nశుక్తేరజ్ఞానతో లోభో\nయథా రజతవిభ్రమే॥",
    "3.3": "విశ్వం స్ఫురతి యత్రేదం\nతరంగా ఇవ సాగరే।\nసోఽహమస్మీతి విజ్ఞాయ\nకిం దీన ఇవ ధావసి॥",
    "3.4": "శ్రుత్వాపి శుద్ధచైతన్య\nఆత్మానమతిసుందరం।\nఉపస్థేఽత్యంతసంసక్తో\nమాలిన్యమధిగచ్ఛతి॥",
    "3.5": "సర్వభూతేషు చాత్మానం\nసర్వభూతాని చాత్మని।\nమునేర్జానత ఆశ్చర్యం\nమమత్వమనువర్తతే॥",
    "3.6": "ఆస్థితః పరమాద్వైతం\nమోక్షార్థేఽపి వ్యవస్థితః।\nఆశ్చర్యం కామవశగో\nవికలః కేలిశిక్షయా॥",
    "3.7": "ఉద్భూతం జ్ఞానదుర్మిత్రమ-\nవధార్యాతిదుర్బలః।\nఆశ్చర్యం కామమాకాంక్షేత్ కాలమంతమనుశ్రితః॥",
    "3.8": "ఇహాముత్ర విరక్తస్య నిత్యానిత్యవివేకినః।\nఆశ్చర్యం మోక్షకామస్య\nమోక్షాద్ ఏవ విభీషికా॥",
    "3.9": "ధీరస్తు భోజ్యమానోఽపి పీడ్యమానోఽపి సర్వదా।\nఆత్మానం కేవలం పశ్యన్\nన తుష్యతి న కుప్యతి॥",
    "3.10": "చేష్టమానం శరీరం స్వం పశ్యత్యన్యశరీరవత్।\nసంస్తవే చాపి నిందాయాం\nకథం క్షుభ్యేత్ మహాశయః॥",
    "3.11": "మాయామాత్రమిదం విశ్వం\nపశ్యన్ విగతకౌతుకః।\nఅపి సన్నిహితే మృత్యౌ\nకథం త్రస్యతి ధీరధీః॥",
    "3.12": "నిఃస్పృహం మానసం యస్య\nనైరాశ్యేఽపి మహాత్మనః।\nతస్యాత్మజ్ఞానతృప్తస్య\nతులనా కేన జాయతే॥",
    "3.13": "స్వభావాద్ ఏవ జానానో\nదృశ్యమేతన్న కించన।\nఇదం గ్రాహ్యమిదం త్యాజ్యం\nస కిం పశ్యతి ధీరధీః॥",
    "3.14": "అంతస్త్యక్తకషాయస్య\nనిర్ద్వంద్వస్య నిరాశిషః।\nయదృచ్ఛయాగతో భోగో\nన దుఃఖాయ న తుష్టయే॥",
    "4.1": "అష్టావక్ర ఉవాచ \nహంతాత్మజ్ఞస్య ధీరస్య\nఖేలతో భోగలీలయా।\nన హి సంసారవాహీకై-\nర్మూఢైః సహ సమానతా॥",
    "4.2": "యత్ పదం ప్రేప్సవో దీనాః\nశక్రాద్యాః సర్వదేవతాః।\nఅహో తత్ర స్థితో యోగీ న\nహర్షముపగచ్ఛతి॥",
    "4.3": "తజ్జ్ఞస్య పుణ్యపాపాభ్యాం\nస్పర్శో హ్యంతర్న జాయతే।\nన హ్యాకాశస్య ధూమేన\nదృశ్యమానాపి సంగతిః॥",
    "4.4": "ఆత్మైవేదం జగత్సర్వం\nజ్ఞాతం యేన మహాత్మనా।\nయదృచ్ఛయా వర్తమానం\nతం నిషేద్ధుం క్షమేత కః॥",
    "4.5": "ఆబ్రహ్మస్తంబపర్యంతే\nభూతగ్రామే చతుర్విధే।\nవిజ్ఞస్యైవ హి సామర్థ్య-\nమిచ్ఛానిచ్ఛావివర్జనే॥",
    "4.6": "ఆత్మానమద్వయం కశ్చిజ్-\nజానాతి జగదీశ్వరం।\nయద్ వేత్తి తత్స కురుతే\nన భయం తస్య కుత్రచిత్॥",
    "5.1": "అష్టావక్ర ఉవాచ \nన తే సంగోఽస్తి కేనాపి\nకిం శుద్ధస్త్యక్తుమిచ్ఛసి।\nసంఘాతవిలయం కుర్వన్-\nనేవమేవ లయం వ్రజ॥",
    "5.2": "ఉదేతి భవతో విశ్వం\nవారిధేరివ బుద్బుదః।\nఇతి జ్ఞాత్వైకమాత్మానం\nఏవమేవ లయం వ్రజ॥",
    "5.3": "ప్రత్యక్షమప్యవస్తుత్వాద్\nవిశ్వం నాస్త్యమలే త్వయి।\nరజ్జుసర్ప ఇవ వ్యక్తం\nఏవమేవ లయం వ్రజ॥",
    "5.4": "సమదుఃఖసుఖః పూర్ణ\nఆశానైరాశ్యయోః సమః।\nసమజీవితమృత్యుః సన్-\nనేవమేవ లయం వ్రజ॥",
    "6.1": "అష్టావక్ర ఉవాచ \nఆకాశవదనంతోఽహం\nఘటవత్ ప్రాకృతం జగత్।\nఇతి జ్ఞానం తథైతస్య\nన త్యాగో న గ్రహో లయః॥",
    "6.2": "మహోదధిరివాహం స\nప్రపంచో వీచిసఽన్నిభః।\nఇతి జ్ఞానం తథైతస్య\nన త్యాగో న గ్రహో లయః॥",
    "6.3": "అహం స శుక్తిసంకాశో\nరూప్యవద్ విశ్వకల్పనా।\nఇతి జ్ఞానం తథైతస్య\nన త్యాగో న గ్రహో లయః॥",
    "6.4": "అహం వా సర్వభూతేషు\nసర్వభూతాన్యథో మయి।\nఇతి జ్ఞానం తథైతస్య\nన త్యాగో న గ్రహో లయః॥",
    "7.1": "మయ్యనంతమహాంభోధౌ\nవిశ్వపోత ఇతస్తతః।\nభ్రమతి స్వాంతవాతేన న\nమమాస్త్యసహిష్ణుతా॥",
    "7.2": "మయ్యనంతమహాంభోధౌ\nజగద్వీచిః స్వభావతః।\nఉదేతు వాస్తమాయాతు\nన మే వృద్ధిర్న చ క్షతిః॥",
    "7.3": "మయ్యనంతమహాంభోధౌ\nవిశ్వం నామ వికల్పనా।\nఅతిశాంతో నిరాకార\nఏతదేవాహమాస్థితః॥",
    "7.4": "నాత్మా భావేషు నో భావస్-\nతత్రానంతే నిరంజనే।\nఇత్యసక్తోఽస్పృహః శాంత ఏతదేవాహమాస్థితః॥",
    "7.5": "అహో చిన్మాత్రమేవాహం\nఇంద్రజాలోపమం జగత్।\nఅతో మమ కథం కుత్ర హేయోపాదేయకల్పనా॥",
    "8.1": "అష్టావక్ర ఉవాచ \nతదా బంధో యదా చిత్తం\nకిన్చిద్ వాంఛతి శోచతి।\nకించిన్ ముంచతి గృణ్హాతి\nకించిద్ హృష్యతి కుప్యతి॥",
    "8.2": "తదా ముక్తిర్యదా చిత్తం\nన వాంఛతి న శోచతి।\nన ముంచతి న గృణ్హాతి\nన హృష్యతి న కుప్యతి॥",
    "8.3": "తదా బంధో యదా చిత్తం\nసక్తం కాశ్వపి దృష్టిషు।\nతదా మోక్షో యదా చిత్తమ-\nసక్తం సర్వదృష్టిషు॥",
    "8.4": "యదా నాహం తదా మోక్షో\nయదాహం బంధనం తదా।\nమత్వేతి హేలయా కించిన్-\nమా గృహాణ విముంచ మా॥",
    "9.1": "అష్టావక్ర ఉవాచ \nకృతాకృతే చ ద్వంద్వాని\nకదా శాంతాని కస్య వా।\nఏవం జ్ఞాత్వేహ నిర్వేదాద్ భవ\nత్యాగపరోఽవ్రతీ॥",
    "9.2": "కస్యాపి తాత ధన్యస్య లోకచేష్టావలోకనాత్।\nజీవితేచ్ఛా బుభుక్షా చ\nబుభుత్సోపశమం గతాః॥",
    "9.3": "అనిత్యం సర్వమేవేదం\nతాపత్రయదూషితం।\nఅసారం నిందితం హేయమి-\nతి నిశ్చిత్య శామ్యతి॥",
    "9.4": "కోఽసౌ కాలో వయః కిం వా\nయత్ర ద్వంద్వాని నో నృణాం।\nతాన్యుపేక్ష్య యథాప్రాప్తవర్తీ\nసిద్ధిమవాప్నుయాత్॥",
    "9.5": "నానా మతం మహర్షీణాం\nసాధూనాం యోగినాం తథా।\nదృష్ట్వా నిర్వేదమాపన్నః\nకో న శామ్యతి మానవః॥",
    "9.6": "కృత్వా మూర్తిపరిజ్ఞానం\nచైతన్యస్య న కిం గురుః।\nనిర్వేదసమతాయుక్త్యా\nయస్తారయతి సంసృతేః॥",
    "9.7": "పశ్య భూతవికారాంస్త్వం\nభూతమాత్రాన్ యథార్థతః।\nతత్క్షణాద్ బంధనిర్ముక్తః\nస్వరూపస్థో భవిష్యసి॥",
    "9.8": "వాసనా ఏవ సంసార ఇతి\nసర్వా విముంచ తాః।\nతత్త్యాగో వాసనాత్యాగా-\nత్స్థితిరద్య యథా తథా॥",
    "10.1": "అష్టావక్ర ఉవాచ \nవిహాయ వైరిణం కామమ-\nర్థం చానర్థసంకులం।\nధర్మమప్యేతయోర్హేతుం\nసర్వత్రానాదరం కురు॥",
    "10.2": "స్వప్నేంద్రజాలవత్ పశ్య\nదినాని త్రీణి పంచ వా।\nమిత్రక్షేత్రధనాగార-\nదారదాయాదిసంపదః॥",
    "10.3": "యత్ర యత్ర భవేత్తృష్ణా\nసంసారం విద్ధి తత్ర వై।\nప్రౌఢవైరాగ్యమాశ్రిత్య\nవీతతృష్ణః సుఖీ భవ॥",
    "10.4": "తృష్ణామాత్రాత్మకో బంధస్-\nతన్నాశో మోక్ష ఉచ్యతే।\nభవాసంసక్తిమాత్రేణ ప్రాప్తితుష్టిర్ముహుర్ముహుః॥",
    "10.5": "త్వమేకశ్చేతనః శుద్ధో\nజడం విశ్వమసత్తథా।\nఅవిద్యాపి న కించిత్సా\nకా బుభుత్సా తథాపి తే॥",
    "10.6": "రాజ్యం సుతాః కలత్రాణి\nశరీరాణి సుఖాని చ।\nసంసక్తస్యాపి నష్టాని\nతవ జన్మని జన్మని॥",
    "10.7": "అలమర్థేన కామేన\nసుకృతేనాపి కర్మణా।\nఏభ్యః సంసారకాంతారే\nన విశ్రాంతమభూన్ మనః॥",
    "10.8": "కృతం న కతి జన్మాని\nకాయేన మనసా గిరా।\nదుఃఖమాయాసదం కర్మ\nతదద్యాప్యుపరమ్యతాం॥",
    "11.1": "అష్టావక్ర ఉవాచ \nభావాభావవికారశ్చ\nస్వభావాదితి నిశ్చయీ।\nనిర్వికారో గతక్లేశః\nసుఖేనైవోపశామ్యతి॥",
    "11.2": "ఈశ్వరః సర్వనిర్మాతా\nనేహాన్య ఇతి నిశ్చయీ।\nఅంతర్గలితసర్వాశః శాంతః\nక్వాపి న సజ్జతే॥",
    "11.3": "ఆపదః సంపదః కాలే\nదైవాదేవేతి నిశ్చయీ।\nతృప్తః స్వస్థేంద్రియో నిత్యం\nన వాన్ఛతి న శోచతి॥",
    "11.4": "సుఖదుఃఖే జన్మమృత్యూ\nదైవాదేవేతి నిశ్చయీ।\nసాధ్యాదర్శీ నిరాయాసః\nకుర్వన్నపి న లిప్యతే॥",
    "11.5": "చింతయా జాయతే దుఃఖం\nనాన్యథేహేతి నిశ్చయీ।\nతయా హీనః సుఖీ శాంతః\nసర్వత్ర గలితస్పృహః॥",
    "11.6": "నాహం దేహో న మే దేహో\nబోధోఽహమితి నిశ్చయీ।\nకైవల్యం ఇవ సంప్రాప్తో\nన స్మరత్యకృతం కృతం॥",
    "11.7": "ఆబ్రహ్మస్తంబపర్యంతం\nఅహమేవేతి నిశ్చయీ।\nనిర్వికల్పః శుచిః శాంతః ప్రాప్తాప్రాప్తవినిర్వృతః॥",
    "11.8": "నాశ్చర్యమిదం విశ్వం\nన కించిదితి నిశ్చయీ।\nనిర్వాసనః స్ఫూర్తిమాత్రో\nన కించిదివ శామ్యతి॥",
    "12.1": "కాయకృత్యాసహః పూర్వం\nతతో వాగ్విస్తరాసహః।\nఅథ చింతాసహస్తస్మాద్ ఏవమేవాహమాస్థితః॥",
    "12.2": "ప్రీత్యభావేన శబ్దాదేర-\nదృశ్యత్వేన చాత్మనః।\nవిక్షేపైకాగ్రహృదయ\nఏవమేవాహమాస్థితః॥",
    "12.3": "సమాధ్యాసాదివిక్షిప్తౌ\nవ్యవహారః సమాధయే।\nఏవం విలోక్య నియమం\nఏవమేవాహమాస్థితః॥",
    "12.4": "హేయోపాదేయవిరహాద్\nఏవం హర్షవిషాదయోః।\nఅభావాదద్య హే బ్రహ్మన్న్\nఏవమేవాహమాస్థితః॥",
    "12.5": "ఆశ్రమానాశ్రమం ధ్యానం\nచిత్తస్వీకృతవర్జనం।\nవికల్పం మమ వీక్ష్యై-\nతైరేవమేవాహమాస్థితః॥",
    "12.6": "కర్మానుష్ఠానమజ్ఞానాద్\nయథైవోపరమస్తథా।\nబుధ్వా సమ్యగిదం తత్త్వం\nఏవమేవాహమాస్థితః॥",
    "12.7": "అచింత్యం చింత్యమానోఽపి\nచింతారూపం భజత్యసౌ।\nత్యక్త్వా తద్భావనం తస్మాద్ ఏవమేవాహమాస్థితః॥",
    "12.8": "ఏవమేవ కృతం యేన స\nకృతార్థో భవేదసౌ।\nఏవమేవ స్వభావో యః\nస కృతార్థో భవేదసౌ॥",
    "13.1": "జనక ఉవాచ-\nఅకించనభవం స్వాస్థ్యం\nకౌపీనత్వేఽపి దుర్లభం।\nత్యాగాదానే విహాయాస్మాద-\nహమాసే యథాసుఖం॥",
    "13.2": "కుత్రాపి ఖేదః కాయస్య\nజిహ్వా కుత్రాపి ఖేద్యతే।\nమనః కుత్రాపి తత్త్యక్త్వా\nపురుషార్థే స్థితః సుఖం॥",
    "13.3": "కృతం కిమపి నైవ స్యాద్\nఇతి సంచింత్య తత్త్వతః।\nయదా యత్కర్తుమాయాతి తత్\nకృత్వాసే యథాసుఖం॥",
    "13.4": "కర్మనైష్కర్మ్యనిర్బంధ-\nభావా దేహస్థయోగినః।\nసంయోగాయోగవిరహాదహ-\nమాసే యథాసుఖం॥",
    "13.5": "అర్థానర్థౌ న మే స్థిత్యా\nగత్యా న శయనేన వా।\nతిష్ఠన్ గచ్ఛన్ స్వపన్\nతస్మాదహమాసే యథాసుఖం॥",
    "13.6": "స్వపతో నాస్తి మే హానిః సిద్ధిర్యత్నవతో న వా।\nనాశోల్లాసౌ విహాయాస్-\nమదహమాసే యథాసుఖం॥",
    "13.7": "సుఖాదిరూపా నియమం\nభావేష్వాలోక్య భూరిశః।\nశుభాశుభే విహాయాస్మాదహ-\nమాసే యథాసుఖం॥",
    "14.1": "ప్రకృత్యా శూన్యచిత్తో యః\nప్రమాదాద్ భావభావనః।\nనిద్రితో బోధిత ఇవ క్షీణ-\nసంస్మరణో హి సః॥",
    "14.2": "క్వ ధనాని క్వ మిత్రాణి\nక్వ మే విషయదస్యవః।\nక్వ శాస్త్రం క్వ చ విజ్ఞానం\nయదా మే గలితా స్పృహా॥",
    "14.3": "విజ్ఞాతే సాక్షిపురుషే\nపరమాత్మని చేశ్వరే।\nనైరాశ్యే బంధమోక్షే చ\nన చింతా ముక్తయే మమ॥",
    "14.4": "అంతర్వికల్పశూన్యస్య\nబహిః స్వచ్ఛందచారిణః।\nభ్రాంతస్యేవ దశాస్తాస్తాస్-\nతాదృశా ఏవ జానతే॥",
    "15.1": "అష్టావక్ర ఉవాచ \nయథాతథోపదేశేన కృతార్థః సత్త్వబుద్ధిమాన్।\nఆజీవమపి జిజ్ఞాసుః\nపరస్తత్ర విముహ్యతి॥",
    "15.2": "మోక్షో విషయవైరస్యం\nబంధో వైషయికో రసః।\nఏతావదేవ విజ్ఞానం\nయథేచ్ఛసి తథా కురు॥",
    "15.3": "వాగ్మిప్రాజ్ఞామహోద్యోగం\nజనం మూకజడాలసం।\nకరోతి తత్త్వబోధోఽయమ-\nతస్త్యక్తో బుభుక్షభిః॥",
    "15.4": "న త్వం దేహో న తే దేహో భోక్తా\nకర్తా న వా భవాన్।\nచిద్రూపోఽసి సదా సాక్షీ\nనిరపేక్షః సుఖం చర॥",
    "15.5": "రాగద్వేషౌ మనోధర్మౌ\nన మనస్తే కదాచన।\nనిర్వికల్పోఽసి బోధాత్మా\nనిర్వికారః సుఖం చర॥",
    "15.6": "సర్వభూతేషు చాత్మానం\nసర్వభూతాని చాత్మని।\nవిజ్ఞాయ నిరహంకారో\nనిర్మమస్త్వం సుఖీ భవ॥",
    "15.7": "విశ్వం స్ఫురతి యత్రేదం\nతరంగా ఇవ సాగరే।\nతత్త్వమేవ న సందేహ-\nశ్చిన్మూర్తే విజ్వరో భవ॥",
    "15.8": "శ్రద్ధస్వ తాత శ్రద్ధస్వ\nనాత్ర మోఽహం కురుష్వ భోః।\nజ్ఞానస్వరూపో భగవా-\nనాత్మా త్వం ప్రకృతేః పరః॥",
    "15.9": "గుణైః సంవేష్టితో దేహ-\nస్తిష్ఠత్యాయాతి యాతి చ।\nఆత్మా న గంతా నాగంతా\nకిమేనమనుశోచసి॥",
    "15.10": "దేహస్తిష్ఠతు కల్పాంతం\nగచ్ఛత్వద్యైవ వా పునః।\nక్వ వృద్ధిః క్వ చ వా హానిస్-\nతవ చిన్మాత్రరూపిణః॥",
    "15.11": "త్వయ్యనంతమహాంభోధౌ\nవిశ్వవీచిః స్వభావతః।\nఉదేతు వాస్తమాయాతు న తే\nవృద్ధిర్న వా క్షతిః॥",
    "15.12": "తాత చిన్మాత్రరూపోఽసి న\nతే భిన్నమిదం జగత్।\nఅతః కస్య కథం కుత్ర\nహేయోపాదేయకల్పనా॥",
    "15.13": "ఏకస్మిన్నవ్యయే శాంతే చిదాకాశేఽమలే త్వయి।\nకుతో జన్మ కుతో కర్మ\nకుతోఽహంకార ఏవ చ॥",
    "15.14": "యత్త్వం పశ్యసి తత్రైకస్-\nత్వమేవ ప్రతిభాససే।\nకిం పృథక్ భాసతే స్వర్ణాత్\nకటకాంగదనూపురం॥",
    "15.15": "అయం సోఽహమయం నాహం\nవిభాగమితి సంత్యజ।\nసర్వమాత్మేతి నిశ్చిత్య\nనిఃసంకల్పః సుఖీ భవ॥",
    "15.16": "తవైవాజ్ఞానతో విశ్వం\nత్వమేకః పరమార్థతః।\nత్వత్తోఽన్యో నాస్తి సంసారీ\nనాసంసారీ చ కశ్చన॥",
    "15.17": "భ్రాంతిమాత్రమిదం విశ్వం\nన కించిదితి నిశ్చయీ।\nనిర్వాసనః స్ఫూర్తిమాత్రో\nన కించిదివ శామ్యతి॥",
    "15.18": "ఏక ఏవ భవాంభోధా-\nవాసీదస్తి భవిష్యతి।\nన తే బంధోఽస్తి మోక్షో వా కృత్యకృత్యః సుఖం చర॥",
    "15.19": "మా సంకల్పవికల్పాభ్యాం\nచిత్తం క్షోభయ చిన్మయ।\nఉపశామ్య సుఖం తిష్ఠ\nస్వాత్మన్యానందవిగ్రహే॥",
    "15.20": "త్యజైవ ధ్యానం సర్వత్ర\nమా కించిద్ హృది ధారయ।\nఆత్మా త్వం ముక్త ఏవాసి\nకిం విమృశ్య కరిష్యసి॥",
    "16.1": "అష్టావక్ర ఉవాచ \nఆచక్ష్వ శృణు వా తాత\nనానాశాస్త్రాణ్యనేకశః।\nతథాపి న తవ స్వాస్థ్యం\nసర్వవిస్మరణాద్ ఋతే॥",
    "16.2": "భోగం కర్మ సమాధిం వా\nకురు విజ్ఞ తథాపి తే।\nచిత్తం నిరస్తసర్వాశామ-\nత్యర్థం రోచయిష్యతి॥",
    "16.3": "ఆయాసాత్సకలో దుఃఖీ\nనైనం జానాతి కశ్చన।\nఅనేనైవోపదేశేన ధన్యః\nప్రాప్నోతి నిర్వృతిం॥",
    "16.4": "వ్యాపారే ఖిద్యతే యస్తు\nనిమేషోన్మేషయోరపి।\nతస్యాలస్య ధురీణస్య\nసుఖం నన్యస్య కస్యచిత్॥",
    "16.5": "ఇదం కృతమిదం నేతి\nద్వంద్వైర్ముక్తం యదా మనః।\nధర్మార్థకామమోక్షేషు\nనిరపేక్షం తదా భవేత్॥",
    "16.6": "విరక్తో విషయద్వేష్టా\nరాగీ విషయలోలుపః।\nగ్రహమోక్షవిహీనస్తు\nన విరక్తో న రాగవాన్॥",
    "16.7": "హేయోపాదేయతా తావత్-\nసంసారవిటపాంకురః।\nస్పృహా జీవతి యావద్ వై\nనిర్విచారదశాస్పదం॥",
    "16.8": "ప్రవృత్తౌ జాయతే రాగో\nనిర్వృత్తౌ ద్వేష ఏవ హి।\nనిర్ద్వంద్వో బాలవద్ ధీమాన్\nఏవమేవ వ్యవస్థితః॥",
    "16.9": "హాతుమిచ్ఛతి సంసారం\nరాగీ దుఃఖజిహాసయా।\nవీతరాగో హి నిర్దుఃఖస్-\nతస్మిన్నపి న ఖిద్యతి॥",
    "16.10": "యస్యాభిమానో మోక్షేఽపి\nదేహేఽపి మమతా తథా।\nన చ జ్ఞానీ న వా యోగీ\nకేవలం దుఃఖభాగసౌ॥",
    "16.11": "హరో యద్యుపదేష్టా తే హరిః\nకమలజోఽపి వా।\nతథాపి న తవ స్వాథ్యం\nసర్వవిస్మరణాదృతే॥",
    "17.1": "అష్టావక్ర ఉవాచ \nతేన జ్ఞానఫలం ప్రాప్తం\nయోగాభ్యాసఫలం తథా।\nతృప్తః స్వచ్ఛేంద్రియో నిత్యం\nఏకాకీ రమతే తు యః॥",
    "17.2": "న కదాచిజ్జగత్యస్మిన్\nతత్త్వజ్ఞా హంత ఖిద్యతి।\nయత ఏకేన తేనేదం\nపూర్ణం బ్రహ్మాండమండలం॥",
    "17.3": "న జాతు విషయాః కేఽపి\nస్వారామం హర్షయంత్యమీ।\nసల్లకీపల్లవప్రీత-\nమివేభం నింబపల్లవాః॥",
    "17.4": "యస్తు భోగేషు భుక్తేషు\nన భవత్యధివాసితా।\nఅభుక్తేషు నిరాకాంక్షీ\nతదృశో భవదుర్లభః॥",
    "17.5": "బుభుక్షురిహ సంసారే\nముముక్షురపి దృశ్యతే।\nభోగమోక్షనిరాకాంక్షీ\nవిరలో హి మహాశయః॥",
    "17.6": "ధర్మార్థకామమోక్షేషు\nజీవితే మరణే తథా।\nకస్యాప్యుదారచిత్తస్య\nహేయోపాదేయతా న హి॥",
    "17.7": "వాంఛా న విశ్వవిలయే\nన ద్వేషస్తస్య చ స్థితౌ।\nయథా జీవికయా తస్మాద్\nధన్య ఆస్తే యథా సుఖం॥",
    "17.8": "కృతార్థోఽనేన జ్ఞానేనే-\nత్యేవం గలితధీః కృతీ।\nపశ్యన్ శృణ్వన్ స్పృశన్ జిఘ్రన్న్\nఅశ్నన్నస్తే యథా సుఖం॥",
    "17.9": "శూన్యా దృష్టిర్వృథా చేష్టా\nవికలానీంద్రియాణి చ।\nన స్పృహా న విరక్తిర్వా\nక్షీణసంసారసాగరే॥",
    "17.10": "న జగర్తి న నిద్రాతి\nనోన్మీలతి న మీలతి।\nఅహో పరదశా క్వాపి\nవర్తతే ముక్తచేతసః॥",
    "17.11": "సర్వత్ర దృశ్యతే స్వస్థః\nసర్వత్ర విమలాశయః।\nసమస్తవాసనా ముక్తో\nముక్తః సర్వత్ర రాజతే॥",
    "17.12": "పశ్యన్ శృణ్వన్ స్పృశన్ జిఘ్రన్న్\nఅశ్నన్ గృణ్హన్ వదన్ వ్రజన్।\nఈహితానీహితైర్ముక్తో\nముక్త ఏవ మహాశయః॥",
    "17.13": "న నిందతి న చ స్తౌతి\nన హృష్యతి న కుప్యతి।\nన దదాతి న గృణ్హాతి\nముక్తః సర్వత్ర నీరసః॥",
    "17.14": "సానురాగాం స్త్రియం దృష్ట్వా\nమృత్యుం వా సముపస్థితం।\nఅవిహ్వలమనాః స్వస్థో\nముక్త ఏవ మహాశయః॥",
    "17.15": "సుఖే దుఃఖే నరే నార్యాం\nసంపత్సు విపత్సు చ।\nవిశేషో నైవ ధీరస్య\nసర్వత్ర సమదర్శినః॥",
    "17.16": "న హింసా నైవ కారుణ్యం\nనౌద్ధత్యం న చ దీనతా।\nనాశ్చర్యం నైవ చ క్షోభః\nక్షీణసంసరణే నరే॥",
    "17.17": "న ముక్తో విషయద్వేష్టా\nన వా విషయలోలుపః।\nఅసంసక్తమనా నిత్యం\nప్రాప్తాప్రాప్తముపాశ్నుతే॥",
    "17.18": "సమాధానసమాధాన-\nహితాహితవికల్పనాః।\nశూన్యచిత్తో న జానాతి\nకైవల్యమివ సంస్థితః॥",
    "17.19": "నిర్మమో నిరహంకారో\nన కించిదితి నిశ్చితః।\nఅంతర్గలితసర్వాశః\nకుర్వన్నపి కరోతి న॥",
    "17.20": "మనఃప్రకాశసంమోహ\nస్వప్నజాడ్యవివర్జితః।\nదశాం కామపి సంప్రాప్తో\nభవేద్ గలితమానసః॥",
    "18.1": "అష్టావక్ర ఉవాచ \nయస్య బోధోదయే తావత్-\nస్వప్నవద్ భవతి భ్రమః।\nతస్మై సుఖైకరూపాయ\nనమః శాంతాయ తేజసే॥",
    "18.2": "అర్జయిత్వాఖిలాన్ అర్థాన్\nభోగానాప్నోతి పుష్కలాన్।\nన హి సర్వపరిత్యాజమ-\nన్తరేణ సుఖీ భవేత్॥",
    "18.3": "కర్తవ్యదుఃఖమార్తండజ్వాలా\nదగ్ధాంతరాత్మనః।\nకుతః ప్రశమపీయూషధారా-\nసారమృతే సుఖం॥",
    "18.4": "భవోఽయం భావనామాత్రో\nన కించిత్ పరమర్థతః।\nనాస్త్యభావః స్వభావనాం\nభావాభావవిభావినాం॥",
    "18.5": "న దూరం న చ సంకోచాల్-\nలబ్ధమేవాత్మనః పదం।\nనిర్వికల్పం నిరాయాసం\nనిర్వికారం నిరంజనం॥",
    "18.6": "వ్యామోహమాత్రవిరతౌ\nస్వరూపాదానమాత్రతః।\nవీతశోకా విరాజంతే\nనిరావరణదృష్టయః॥",
    "18.7": "సమస్తం కల్పనామాత్ర-\nమాత్మా ముక్తః సనాతనః।\nఇతి విజ్ఞాయ ధీరో హి\nకిమభ్యస్యతి బాలవత్॥",
    "18.8": "ఆత్మా బ్రహ్మేతి నిశ్చిత్య\nభావాభావౌ చ కల్పితౌ।\nనిష్కామః కిం విజానాతి\nకిం బ్రూతే చ కరోతి కిం॥",
    "18.9": "అయం సోఽహమయం నాహం\nఇతి క్షీణా వికల్పనా।\nసర్వమాత్మేతి నిశ్చిత్య\nతూష్ణీంభూతస్య యోగినః॥",
    "18.10": "న విక్షేపో న చైకాగ్ర్యం\nనాతిబోధో న మూఢతా।\nన సుఖం న చ వా దుఃఖం\nఉపశాంతస్య యోగినః॥",
    "18.11": "స్వారాజ్యే భైక్షవృత్తౌ చ\nలాభాలాభే జనే వనే।\nనిర్వికల్పస్వభావస్య\nన విశేషోఽస్తి యోగినః॥",
    "18.12": "క్వ ధర్మః క్వ చ వా కామః\nక్వ చార్థః క్వ వివేకితా।\nఇదం కృతమిదం నేతి\nద్వంద్వైర్ముక్తస్య యోగినః॥",
    "18.13": "కృత్యం కిమపి నైవాస్తి\nన కాపి హృది రంజనా।\nయథా జీవనమేవేహ\nజీవన్ముక్తస్య యోగినః॥",
    "18.14": "క్వ మోహః క్వ చ వా విశ్వం\nక్వ తద్ ధ్యానం క్వ ముక్తతా।\nసర్వసంకల్పసీమాయాం\nవిశ్రాంతస్య మహాత్మనః॥",
    "18.15": "యేన విశ్వమిదం దృష్టం స\nనాస్తీతి కరోతు వై।\nనిర్వాసనః కిం కురుతే\nపశ్యన్నపి న పశ్యతి॥",
    "18.16": "యేన దృష్టం పరం బ్రహ్మ\nసోఽహం బ్రహ్మేతి చింతయేత్।\nకిం చింతయతి నిశ్చింతో\nయో న పశ్యతి॥",
    "18.17": "దృష్టో యేనాత్మవిక్షేపో\nనిరోధం కురుతే త్వసౌ।\nఉదారస్తు న విక్షిప్తః\nసాధ్యాభావాత్కరోతి కిం॥",
    "18.18": "ధీరో లోకవిపర్యస్తో\nవర్తమానోఽపి లోకవత్।\nనో సమాధిం న విక్షేపం\nన లోపం స్వస్య పశ్యతి॥",
    "18.19": "భావాభావవిహీనో యస్-\nతృప్తో నిర్వాసనో బుధః।\nనైవ కించిత్కృతం తేన\nలోకదృష్ట్యా వికుర్వతా॥",
    "18.20": "ప్రవృత్తౌ వా నివృత్తౌ వా\nనైవ ధీరస్య దుర్గ్రహః।\nయదా యత్కర్తుమాయాతి\nతత్కృత్వా తిష్ఠతే సుఖం॥",
    "18.21": "నిర్వాసనో నిరాలంబః\nస్వచ్ఛందో ముక్తబంధనః।\nక్షిప్తః సంస్కారవాతేన\nచేష్టతే శుష్కపర్ణవత్॥",
    "18.22": "అసంసారస్య తు క్వాపి\nన హర్షో న విషాదితా।\nస శీతలహమనా నిత్యం\nవిదేహ ఇవ రాజయే॥",
    "18.23": "కుత్రాపి న జిహాసాస్తి\nనాశో వాపి న కుత్రచిత్।\nఆత్మారామస్య ధీరస్య\nశీతలాచ్ఛతరాత్మనః॥",
    "18.24": "ప్రకృత్యా శూన్యచిత్తస్య\nకుర్వతోఽస్య యదృచ్ఛయా।\nప్రాకృతస్యేవ ధీరస్య\nన మానో నావమానతా॥",
    "18.25": "కృతం దేహేన కర్మేదం\nన మయా శుద్ధరూపిణా।\nఇతి చింతానురోధీ యః\nకుర్వన్నపి కరోతి న॥",
    "18.26": "అతద్వాదీవ కురుతే\nన భవేదపి బాలిశః।\nజీవన్ముక్తః సుఖీ శ్రీమాన్\nసంసరన్నపి శోభతే॥",
    "18.27": "నావిచారసుశ్రాంతో ధీరో\nవిశ్రాంతిమాగతః।\nన కల్పతే న జాతి\nన శృణోతి న పశ్యతి॥",
    "18.28": "అసమాధేరవిక్షేపాన్\nన ముముక్షుర్న చేతరః।\nనిశ్చిత్య కల్పితం పశ్యన్\nబ్రహ్మైవాస్తే మహాశయః॥",
    "18.29": "యస్యాంతః స్యాదహంకారో\nన కరోతి కరోతి సః।\nనిరహంకారధీరేణ న\nకించిదకృతం కృతం॥",
    "18.30": "నోద్విగ్నం న చ సంతుష్ట-\nమకర్తృ స్పందవర్జితం।\nనిరాశం గతసందేహం\nచిత్తం ముక్తస్య రాజతే॥",
    "18.31": "నిర్ధ్యాతుం చేష్టితుం వాపి\nయచ్చిత్తం న ప్రవర్తతే।\nనిర్నిమిత్తమిదం కింతు\nనిర్ధ్యాయేతి విచేష్టతే॥",
    "18.32": "తత్త్వం యథార్థమాకర్ణ్య\nమందః ప్రాప్నోతి మూఢతాం।\nఅథవా యాతి సంకోచమ-\nమూఢః కోఽపి మూఢవత్॥",
    "18.33": "ఏకాగ్రతా నిరోధో వా\nమూఢైరభ్యస్యతే భృశం।\nధీరాః కృత్యం న పశ్యంతి\nసుప్తవత్స్వపదే స్థితాః॥",
    "18.34": "అప్రయత్నాత్ ప్రయత్నాద్ వా\nమూఢో నాప్నోతి నిర్వృతిం।\nతత్త్వనిశ్చయమాత్రేణ\nప్రాజ్ఞో భవతి నిర్వృతః॥",
    "18.35": "శుద్ధం బుద్ధం ప్రియం పూర్ణం\nనిష్ప్రపంచం నిరామయం।\nఆత్మానం తం న జానంతి\nతత్రాభ్యాసపరా జనాః॥",
    "18.36": "నాప్నోతి కర్మణా మోక్షం\nవిమూఢోఽభ్యాసరూపిణా।\nధన్యో విజ్ఞానమాత్రేణ\nముక్తస్తిష్ఠత్యవిక్రియః॥",
    "18.37": "మూఢో నాప్నోతి తద్ బ్రహ్మ\nయతో భవితుమిచ్ఛతి।\nఅనిచ్ఛన్నపి ధీరో హి\nపరబ్రహ్మస్వరూపభాక్॥",
    "18.38": "నిరాధారా గ్రహవ్యగ్రా\nమూఢాః సంసారపోషకాః।\nఏతస్యానర్థమూలస్య\nమూలచ్ఛేదః కృతో బుధైః॥",
    "18.39": "న శాంతిం లభతే మూఢో\nయతః శమితుమిచ్ఛతి।\nధీరస్తత్త్వం వినిశ్చిత్య\nసర్వదా శాంతమానసః॥",
    "18.40": "క్వాత్మనో దర్శనం తస్య\nయద్ దృష్టమవలంబతే।\nధీరాస్తం తం న పశ్యంతి\nపశ్యంత్యాత్మానమవ్యయం॥",
    "18.41": "క్వ నిరోధో విమూఢస్య\nయో నిర్బంధం కరోతి వై।\nస్వారామస్యైవ ధీరస్య\nసర్వదాసావకృత్రిమః॥",
    "18.42": "భావస్య భావకః కశ్చిన్\nన కించిద్ భావకోపరః।\nఉభయాభావకః కశ్చిద్\nఏవమేవ నిరాకులః॥",
    "18.43": "శుద్ధమద్వయమాత్మానం\nభావయంతి కుబుద్ధయః।\nన తు జానంతి సంమోహా-\nద్యావజ్జీవమనిర్వృతాః॥",
    "18.44": "ముముక్షోర్బుద్ధిరాలంబ-\nమంతరేణ న విద్యతే।\nనిరాలంబైవ నిష్కామా\nబుద్ధిర్ముక్తస్య సర్వదా॥",
    "18.45": "విషయద్వీపినో వీక్ష్య\nచకితాః శరణార్థినః।\nవిశంతి ఝటితి క్రోడం\nనిరోధైకాగ్రసిద్ధయే॥",
    "18.46": "నిర్వాసనం హరిం దృష్ట్వా\nతూష్ణీం విషయదంతినః।\nపలాయంతే న శక్తాస్తే\nసేవంతే కృతచాటవః॥",
    "18.47": "న ముక్తికారికాం ధత్తే\nనిఃశంకో యుక్తమానసః।\nపశ్యన్ శృణ్వన్ స్పృశన్\nజిఘ్రన్నశ్నన్నాస్తే యథాసుఖం॥",
    "18.48": "వస్తుశ్రవణమాత్రేణ\nశుద్ధబుద్ధిర్నిరాకులః।\nనైవాచారమనాచార-\nమౌదాస్యం వా ప్రపశ్యతి॥",
    "18.49": "యదా యత్కర్తుమాయాతి\nతదా తత్కురుతే ఋజుః।\nశుభం వాప్యశుభం వాపి\nతస్య చేష్టా హి బాలవత్॥",
    "18.50": "స్వాతంత్ర్యాత్సుఖమాప్నోతి\nస్వాతంత్ర్యాల్లభతే పరం।\nస్వాతంత్ర్యాన్నిర్వృతిం గచ్ఛేత్-\nస్వాతంత్ర్యాత్ పరమం పదం॥",
    "18.51": "అకర్తృత్వమభోక్తృత్వం\nస్వాత్మనో మన్యతే యదా।\nతదా క్షీణా భవంత్యేవ\nసమస్తాశ్చిత్తవృత్తయః॥",
    "18.52": "ఉచ్ఛృంఖలాప్యకృతికా\nస్థితిర్ధీరస్య రాజతే।\nన తు సస్పృహచిత్తస్య\nశాంతిర్మూఢస్య కృత్రిమా॥",
    "18.53": "విలసంతి మహాభోగై-\nర్విశంతి గిరిగహ్వరాన్।\nనిరస్తకల్పనా ధీరా\nఅబద్ధా ముక్తబుద్ధయః॥",
    "18.54": "శ్రోత్రియం దేవతాం తీర్థమ-\nఙ్గనాం భూపతిం ప్రియం।\nదృష్ట్వా సంపూజ్య ధీరస్య\nన కాపి హృది వాసనా॥",
    "18.55": "భృత్యైః పుత్రైః కలత్రైశ్చ\nదౌహిత్రైశ్చాపి గోత్రజైః।\nవిహస్య ధిక్కృతో యోగీ\nన యాతి వికృతిం మనాక్॥",
    "18.56": "సంతుష్టోఽపి న సంతుష్టః\nఖిన్నోఽపి న చ ఖిద్యతే।\nతస్యాశ్చర్యదశాం తాం\nతాదృశా ఏవ జానతే॥",
    "18.57": "కర్తవ్యతైవ సంసారో న\nతాం పశ్యంతి సూరయః।\nశూన్యాకారా నిరాకారా\nనిర్వికారా నిరామయాః॥",
    "18.58": "అకుర్వన్నపి సంక్షోభాద్\nవ్యగ్రః సర్వత్ర మూఢధీః।\nకుర్వన్నపి తు కృత్యాని\nకుశలో హి నిరాకులః॥",
    "18.59": "సుఖమాస్తే సుఖం శేతే\nసుఖమాయాతి యాతి చ।\nసుఖం వక్తి సుఖం భుంక్తే\nవ్యవహారేఽపి శాంతధీః॥",
    "18.60": "స్వభావాద్యస్య నైవార్తి-\nర్లోకవద్ వ్యవహారిణః।\nమహాహృద ఇవాక్షోభ్యో\nగతక్లేశః స శోభతే॥",
    "18.61": "నివృత్తిరపి మూఢస్య\nప్రవృత్తి రుపజాయతే।\nప్రవృత్తిరపి ధీరస్య\nనివృత్తిఫలభాగినీ॥",
    "18.62": "పరిగ్రహేషు వైరాగ్యం\nప్రాయో మూఢస్య దృశ్యతే।\nదేహే విగలితాశస్య\nక్వ రాగః క్వ విరాగతా॥",
    "18.63": "భావనాభావనాసక్తా\nదృష్టిర్మూఢస్య సర్వదా।\nభావ్యభావనయా సా తు\nస్వస్థస్యాదృష్టిరూపిణీ॥",
    "18.64": "సర్వారంభేషు నిష్కామో\nయశ్చరేద్ బాలవన్ మునిః।\nన లేపస్తస్య శుద్ధస్య\nక్రియమాణోఽపి కర్మణి॥",
    "18.65": "స ఏవ ధన్య ఆత్మజ్ఞః\nసర్వభావేషు యః సమః।\nపశ్యన్ శృణ్వన్ స్పృశన్ జిఘ్రన్న్ అశ్నన్నిస్తర్షమానసః॥",
    "18.66": "క్వ సంసారః క్వ చాభాసః\nక్వ సాధ్యం క్వ చ సాధనం।\nఆకాశస్యేవ ధీరస్య\nనిర్వికల్పస్య సర్వదా॥",
    "18.67": "స జయత్యర్థసంన్యాసీ\nపూర్ణస్వరసవిగ్రహః।\nఅకృత్రిమోఽనవచ్ఛిన్నే\nసమాధిర్యస్య వర్తతే॥",
    "18.68": "బహునాత్ర కిముక్తేన\nజ్ఞాతతత్త్వో మహాశయః।\nభోగమోక్షనిరాకాంక్షీ\nసదా సర్వత్ర నీరసః॥",
    "18.69": "మహదాది జగద్ద్వైతం\nనామమాత్రవిజృంభితం।\nవిహాయ శుద్ధబోధస్య\nకిం కృత్యమవశిష్యతే॥",
    "18.70": "భ్రమభృతమిదం సర్వం\nకించిన్నాస్తీతి నిశ్చయీ।\nఅలక్ష్యస్ఫురణః శుద్ధః\nస్వభావేనైవ శామ్యతి॥",
    "18.71": "శుద్ధస్ఫురణరూపస్య\nదృశ్యభావమపశ్యతః।\nక్వ విధిః క్వ వైరాగ్యం\nక్వ త్యాగః క్వ శమోఽపి వా॥",
    "18.72": "స్ఫురతోఽనంతరూపేణ\nప్రకృతిం చ న పశ్యతః।\nక్వ బంధః క్వ చ వా మోక్షః\nక్వ హర్షః క్వ విషాదితా॥",
    "18.73": "బుద్ధిపర్యంతసంసారే\nమాయామాత్రం వివర్తతే।\nనిర్మమో నిరహంకారో\nనిష్కామః శోభతే బుధః॥",
    "18.74": "అక్షయం గతసంతాప-\nమాత్మానం పశ్యతో మునేః।\nక్వ విద్యా చ క్వ వా విశ్వం\nక్వ దేహోఽహం మమేతి వా॥",
    "18.75": "నిరోధాదీని కర్మాణి\nజహాతి జడధీర్యది।\nమనోరథాన్ ప్రలాపాంశ్చ\nకర్తుమాప్నోత్యతత్క్షణాత్॥",
    "18.76": "మందః శ్రుత్వాపి తద్వస్తు\nన జహాతి విమూఢతాం।\nనిర్వికల్పో బహిర్యత్నాద-\nన్తర్విషయలాలసః॥",
    "18.77": "జ్ఞానాద్ గలితకర్మా\nయో లోకదృష్ట్యాపి కర్మకృత్।\nనాప్నోత్యవసరం కర్మం\nవక్తుమేవ న కించన॥",
    "18.78": "క్వ తమః క్వ ప్రకాశో వా\nహానం క్వ చ న కించన।\nనిర్వికారస్య ధీరస్య\nనిరాతంకస్య సర్వదా॥",
    "18.79": "క్వ ధైర్యం క్వ వివేకిత్వం\nక్వ నిరాతంకతాపి వా।\nఅనిర్వాచ్యస్వభావస్య\nనిఃస్వభావస్య యోగినః॥",
    "18.80": "న స్వర్గో నైవ నరకో\nజీవన్ముక్తిర్న చైవ హి।\nబహునాత్ర కిముక్తేన\nయోగదృష్ట్యా న కించన॥",
    "18.81": "నైవ ప్రార్థయతే లాభం\nనాలాభేనానుశోచతి।\nధీరస్య శీతలం చిత్తమ-\nమృతేనైవ పూరితం॥",
    "18.82": "న శాంతం స్తౌతి నిష్కామో\nన దుష్టమపి నిందతి।\nసమదుఃఖసుఖస్తృప్తః కించిత్\nకృత్యం న పశ్యతి॥",
    "18.83": "ధీరో న ద్వేష్టి సంసారమా-\nత్మానం న దిదృక్షతి।\nహర్షామర్షవినిర్ముక్తో న\nమృతో న చ జీవతి॥",
    "18.84": "నిఃస్నేహః పుత్రదారాదౌ\nనిష్కామో విషయేషు చ।\nనిశ్చింతః స్వశరీరేఽపి\nనిరాశః శోభతే బుధః॥",
    "18.85": "తుష్టిః సర్వత్ర ధీరస్య\nయథాపతితవర్తినః।\nస్వచ్ఛందం చరతో దేశాన్\nయత్రస్తమితశాయినః॥",
    "18.86": "పతతూదేతు వా దేహో నాస్య\nచింతా మహాత్మనః।\nస్వభావభూమివిశ్రాంతి-\nవిస్మృతాశేషసంసృతేః॥",
    "18.87": "అకించనః కామచారో\nనిర్ద్వంద్వశ్ఛిన్నసంశయః।\nఅసక్తః సర్వభావేషు\nకేవలో రమతే బుధః॥",
    "18.88": "నిర్మమః శోభతే ధీరః\nసమలోష్టాశ్మకాంచనః।\nసుభిన్నహృదయగ్రంథి-\nర్వినిర్ధూతరజస్తమః॥",
    "18.89": "సర్వత్రానవధానస్య న\nకించిద్ వాసనా హృది।\nముక్తాత్మనో వితృప్తస్య\nతులనా కేన జాయతే॥",
    "18.90": "జానన్నపి న జానాతి\nపశ్యన్నపి న పశ్యతి।\nబ్రువన్న్ అపి న చ బ్రూతే\nకోఽన్యో నిర్వాసనాదృతే॥",
    "18.91": "భిక్షుర్వా భూపతిర్వాపి యో\nనిష్కామః స శోభతే।\nభావేషు గలితా యస్య\nశోభనాశోభనా మతిః॥",
    "18.92": "క్వ స్వాచ్ఛంద్యం క్వ సంకోచః\nక్వ వా తత్త్వవినిశ్చయః।\nనిర్వ్యాజార్జవభూతస్య\nచరితార్థస్య యోగినః॥",
    "18.93": "ఆత్మవిశ్రాంతితృప్తేన\nనిరాశేన గతార్తినా।\nఅంతర్యదనుభూయేత తత్\nకథం కస్య కథ్యతే॥",
    "18.94": "సుప్తోఽపి న సుషుప్తౌ చ\nస్వప్నేఽపి శయితో న చ।\nజాగరేఽపి న జాగర్తి\nధీరస్తృప్తః పదే పదే॥",
    "18.95": "జ్ఞః సచింతోఽపి నిశ్చింతః\nసేంద్రియోఽపి నిరింద్రియః।\nసుబుద్ధిరపి నిర్బుద్ధిః\nసాహంకారోఽనహంకృతిః॥",
    "18.96": "న సుఖీ న చ వా దుఃఖీ\nన విరక్తో న సంగవాన్।\nన ముముక్షుర్న వా ముక్తా\nన కించిన్న్న చ కించన॥",
    "18.97": "విక్షేపేఽపి న విక్షిప్తః\nసమాధౌ న సమాధిమాన్।\nజాడ్యేఽపి న జడో ధన్యః\nపాండిత్యేఽపి న పండితః॥",
    "18.98": "ముక్తో యథాస్థితిస్వస్థః\nకృతకర్తవ్యనిర్వృతః।\nసమః సర్వత్ర వైతృష్ణ్యాన్న\nస్మరత్యకృతం కృతం॥",
    "18.99": "న ప్రీయతే వంద్యమానో\nనింద్యమానో న కుప్యతి।\nనైవోద్విజతి మరణే\nజీవనే నాభినందతి॥",
    "18.100": "న ధావతి జనాకీర్ణం\nనారణ్యం ఉపశాంతధీః।\nయథాతథా యత్రతత్ర\nసమ ఏవావతిష్ఠతే॥",
    "19.1": "జనక ఉవాచ-\nతత్త్వవిజ్ఞానసందంశ-\nమాదాయ హృదయోదరాత్।\nనానావిధపరామర్శ-\nశల్యోద్ధారః కృతో మయా॥",
    "19.2": "క్వ ధర్మః క్వ చ వా కామః\nక్వ చార్థః క్వ వివేకితా।\nక్వ ద్వైతం క్వ చ వాఽద్వైతం\nస్వమహిమ్ని స్థితస్య మే॥",
    "19.3": "క్వ భూతం క్వ భవిష్యద్ వా\nవర్తమానమపి క్వ వా।\nక్వ దేశః క్వ చ వా నిత్యం\nస్వమహిమ్ని స్థితస్య మే॥",
    "19.4": "క్వ చాత్మా క్వ చ వానాత్మా\nక్వ శుభం క్వాశుభం తథా।\nక్వ చింతా క్వ చ వాచింతా\nస్వమహిమ్ని స్థితస్య మే॥",
    "19.5": "క్వ స్వప్నః క్వ సుషుప్తిర్వా\nక్వ చ జాగరణం తథా।\nక్వ తురియం భయం వాపి\nస్వమహిమ్ని స్థితస్య మే॥",
    "19.6": "క్వ దూరం క్వ సమీపం వా బాహ్యం\nక్వాభ్యంతరం క్వ వా।\nక్వ స్థూలం క్వ చ వా సూక్ష్మం\nస్వమహిమ్ని స్థితస్య మే॥",
    "19.7": "క్వ మృత్యుర్జీవితం వా క్వ లోకాః\nక్వాస్య క్వ లౌకికం।\nక్వ లయః క్వ సమాధిర్వా\nస్వమహిమ్ని స్థితస్య మే॥",
    "19.8": "అలం త్రివర్గకథయా\nయోగస్య కథయాప్యలం।\nఅలం విజ్ఞానకథయా\nవిశ్రాంతస్య మమాత్మని॥",
    "20.1": "క్వ భూతాని క్వ దేహో వా\nక్వేంద్రియాణి క్వ వా మనః।\nక్వ శూన్యం క్వ చ నైరాశ్యం\nమత్స్వరూపే నిరంజనే॥",
    "20.2": "క్వ శాస్త్రం క్వాత్మవిజ్ఞానం\nక్వ వా నిర్విషయం మనః।\nక్వ తృప్తిః క్వ వితృష్ణత్వం\nగతద్వంద్వస్య మే సదా॥",
    "20.3": "క్వ విద్యా క్వ చ వావిద్యా\nక్వాహం క్వేదం మమ క్వ వా।\nక్వ బంధ క్వ చ వా మోక్షః\nస్వరూపస్య క్వ రూపితా॥",
    "20.4": "క్వ ప్రారబ్ధాని కర్మాణి\nజీవన్ముక్తిరపి క్వ వా।\nక్వ తద్ విదేహకైవల్యం\nనిర్విశేషస్య సర్వదా॥",
    "20.5": "క్వ కర్తా క్వ చ వా భోక్తా\nనిష్క్రియం స్ఫురణం క్వ వా।\nక్వాపరోక్షం ఫలం వా క్వ\nనిఃస్వభావస్య మే సదా॥",
    "20.6": "క్వ లోకం క్వ ముముక్షుర్వా\nక్వ యోగీ జ్ఞానవాన్ క్వ వా।\nక్వ బద్ధః క్వ చ వా ముక్తః\nస్వస్వరూపేఽహమద్వయే॥",
    "20.7": "క్వ సృష్టిః క్వ చ సంహారః\nక్వ సాధ్యం క్వ చ సాధనం।\nక్వ సాధకః క్వ సిద్ధిర్వా\nస్వస్వరూపేఽహమద్వయే॥",
    "20.8": "క్వ ప్రమాతా ప్రమాణం వా\nక్వ ప్రమేయం క్వ చ ప్రమా।\nక్వ కించిత్ క్వ న కించిద్\nవా సర్వదా విమలస్య మే॥",
    "20.9": "క్వ విక్షేపః క్వ చైకాగ్ర్యం\nక్వ నిర్బోధః క్వ మూఢతా।\nక్వ హర్షః క్వ విషాదో వా\nసర్వదా నిష్క్రియస్య మే॥",
    "20.10": "క్వ చైష వ్యవహారో వా\nక్వ చ సా పరమార్థతా।\nక్వ సుఖం క్వ చ వా దుఖం\nనిర్విమర్శస్య మే సదా॥",
    "20.11": "క్వ మాయా క్వ చ సంసారః\nక్వ ప్రీతిర్విరతిః క్వ వా।\nక్వ జీవః క్వ చ తద్బ్రహ్మ\nసర్వదా విమలస్య మే॥",
    "20.12": "క్వ ప్రవృత్తిర్నిర్వృత్తిర్వా\nక్వ ముక్తిః క్వ చ బంధనం।\nకూటస్థనిర్విభాగస్య\nస్వస్థస్య మమ సర్వదా॥",
    "20.13": "క్వోపదేశః క్వ వా శాస్త్రం\nక్వ శిష్యః క్వ చ వా గురుః।\nక్వ చాస్తి పురుషార్థో వా\nనిరుపాధేః శివస్య మే॥",
    "20.14": "క్వ చాస్తి క్వ చ వా నాస్తి\nక్వాస్తి చైకం క్వ చ ద్వయం।\nబహునాత్ర కిముక్తేన\nకించిన్నోత్తిష్ఠతే మమ॥"
}